@#//
grub thob chen po'i thugs thig las /
yi dam bka' brgyad bde gshegs kun 'dus kyi rdo rje'i lam yongs su rdzogs pa'i smon lam mi shigs rdo rje'i dbyangs snyan zhes bya ba bzhugs //
na mo gu ru shrI we /
dngos kun bde chen sdom pa'i he ru ka
/rab 'byams rigs brgya'i khyab bdag 'khor los sgyur //
bla ma mchog dang dbyer med lhag pa'i lhas //
rnam dag smon pa'i gnas 'di 'grub par mdzod //
bdag dang mkha' khyab yid can rgya mtsho snyed //
gsang chen rdo rje'i rigs su yongs sad nas //
skal bzang bla med rin chen lta bu'i rigs //
gyur nas rdo rje'i lam la 'jug par shog
/rang bzhin brgyad ldan rdo rje slob dpon gyis //
phyi nang gsang ba de nyid dkyil 'khor bzhir //
phan dbang rigs lnga nus pa'i dbang bco lnga //
zab dbang gsum gyis rgyud dag nus thob shog
/dal rten gru gzings bshes gnyen nor bu'i brjid //
mi rtag rgyud bskul dge sdig spang blang brtson //
srid las nges 'byung rlung gis rab bskul bas //
'khor ba'i rgya mtsho'i pha mthar brgal gyur cig
/zhi ba'i 'jug sgo skyabs 'gro'i rtsa ba brtan //
gzhan phan sems kyi me tog bzhad pas mdzes //
gsag sbyang 'dab brgyas sgrib pa'i sbubs brtol nas //
byin rlabs mchog gis sngon 'gro mthar phyin shog
/phyi dkyil brda don rtags kyi phyag rgya'i gar //
mkha' khyab sgyu 'phrul drwa ba'i ye shes sku
/he ru ka dpal 'bar ba'i 'khor lo dgu'i //
gsal brtan dag pa'i ting 'dzin gyad gyur shog
/gzhom med gsang sngags bsnyen sgrub las kyi tshul //
bkod dang khyogs bzlas 'phro 'du rab 'byams kyis //
don gnyis lhun grub srog sdom gzer bzhi gdab //
gsung gi rdo rje'i gsang ba mngon gyur shog
/rdo rje lus kyi rtsa rlung thig le'i khams //
sgrub sde brgyad rdzogs gnyug ma'i lhan cig skyes //
he ru ka dpal phyag rgya gcig pa yis //
thun min sngon 'gro'i lus dben mngon gyur shog
/rdo rje'i bzlas pas bum pa can 'byongs shing //
drod dang bde ba'i rnal 'byor zab mo yis //
snang stong lhan skyes ye shes rtsal bskyed pa'i //
sngags kyi rnal 'byor mtha' ru son par shog
/chos kyi 'khor lo d+hU ti'i srog gi dbyig
/rnal 'byor zab mos snang mched thob pa yi //
nyams kyis mi rtog bde stong ting 'dzin mthus //
sems dben byed pas ye shes sad nus shog
/nyin mtshan dag dang ma dag snang cha'i dngos //
rigs kun bdag po'i ye shes sgyu ma'i gar //
yongs shar 'khrul snang rmi lam lha sku ru //
sad pa'i sgyu lus mthar phyin sku thob shog
/nyams kyi rnal 'byor mthu las rtogs pa yi //
'od gsal snang bas kha sbyor gti mug sbyangs //
bogs 'byin dngos yid phyag rgya'i reg pa las //
'od gsal thugs kyi gsang bar longs spyod shog
/ye grol cog gzhag ka dag lta ba rtogs //
sgom pa zang thal chos nyid dran pas bskyang //
bzo med lhug pa'i spyod pas mi slob pa'i //
zung 'jug ye shes he ru ka 'grub shog
/bskyed bzlas nus pas gdul dka' tshar gcod phyir //
srung bzlog bsad mnan las sbyor nus stobs rno //
myong grol bdud rtsi smin lam tshe sgrub pas //
skal bzang rjes 'dzin don gnyis lhun rdzogs shog
/rten 'dir lam mthar ma son bar ma dor //
'chi ba 'od gsal bar dor longs spyod rdzogs //
dmigs bcas sprul sku'i zhing du 'pho la sogs //
lam gyi yan lag mtha' dag spyod nus shog
/rang rig gzhi yi gnas lugs snying po'i khams //
bskyed rdzogs thabs grol lam gyis legs sbyangs mthus //
gsang ba'i dgra gsum chos nyid klong du bsgral //
'jigs pa'i bdud bzhi ye shes stobs kyis bcom //
bar chad 'phrang gsum ming med mthar byas te //
rig 'dzin rnam bzhi'i go 'phang myur bgrod nas //
zung 'jug sku dang ye shes rgya mtsho'i dngos //
mthar phyin 'bras bu'i sa la dbang bsgyur pa'i //
srid zhi mnyam nyid spyi dpal che mchog sku
/mkha' khyab 'gro sgrol kun khyab thugs rje'i gsung //
zung 'jug mkhyen brtse'i thugs ldan he ru ka'i //
rdo rje'i gsang ba chen po myur thob shog
/rgyal kun 'dus zhal pad+ma'i zhabs la sogs //
rig 'dzin DA ki'i thugs kyi ti la ka
/snga 'gyur rgyud lung man ngag rgya mtsho'i dbus //
ches cher rab 'phags zab gsang sgrub sde brgyad //
smin lam dbang gi chu rgyun mi nub 'khyil //
rgyud lung bshad sgrub rlabs phreng bye bas mdzes //
dngos grub klu dbang nor bu'i bang mdzod la //
spyod pa'i mkhas grub bye bas sa 'di khengs //
theg mchog chos kyi rgyal khab srung nus pa'i //
zab gsang sgrub pa'i rgyal mtshan mi nub brtan //
phan bde'i 'dod pa yid bzhin 'jo ba yi //
kun kyang skal bzang rdo rje'i rigs can du //
gyur te sngon tshe za ho ra yi yul //
gangs can bsam yas brag dmar ke'u tshang bzhin //
'brel tshad 'phur 'gro'i grong na dga' mgu ru //
brtsen pa'i ngo mtshar nyin byed 'char gyur cig
/chos nyid bsam mi khyab pa'i bden pa dang //
o rgyan rje 'bangs 'dus pa'i thugs bskyed mthus //
lhag bsam dag pas ji ltar smon pa bzhin //
'grub pas bstan 'gro'i dge mtshan dar rgyas shing //
phyi snod rnam dag d+hU ma tha la'i zhing //
nang bcud rdo rje'i dpa' bo DA ki'i dal //
dngos grub mchog gi gzi byin dpal 'bar ba'i //
bkra shis dge mtshan snang bas rtag khyab shog
/ces pa'ang gsang chen snga 'gyur chos kyi rgyal thabs skyong mdzad 'jig bral smra ba'i saing+ga mi pham 'jam dpal rdo rje'i mchog sprul rin po che'i bka'i gling bu'i bskul ba bzhin zab gsang rdo rje'i theg par mos pas spyod pa'i rig 'dzin gyi gzugs brnyan mdo khams pa 'jigs med mkhyen brtse'i 'od zer rang byung 'od gsal thugs mchog rdo rje'i bka' brgyud grub pa'i chu 'go 'og min mtshur phu'i gan+d+ho la nas bris te phul bas bka' gter shing rta'i lam srol phyogs dus gnas skabs kun tu 'phel rgyas mi nub brtan pa'i rgyur gyur cig
/sarbamang+ga laM///
/
