@#//
byin rlabs bla sgrub sdug bsngal mun sel thugs rje'i nyi 'od phyi nang gsang gsum nyams su len pa'i zin bris bklag chog tu bkod pa yon tan 'byung gnas zhes bya ba bzhugs so //
na mo gu ru gu Na nA thA ya /
dus gsum gshegs pa'i rnam 'dren mchog rnams kyi //
thugs bskyed thugs rje gcig bsdus g.yu thog pa //
bsil ldan sman gyi ston pa yon tan mgon //
grol ba bzhi ldan de yis bdag byin rlobs //
phyi ltar lnga rig mthar phyin paN+DI ta //
nang ltar grub thob rgya mtsho'i tshogs kyi rje //
gsang ba bai DUr+Ya 'od bcom ldan 'das //
gang de'i sgrub thabs rmad byung yid bzhin nor //
kun las khyad 'phags byin rlabs gzi brjid can //
ring por mi thogs grub gnyis 'dod 'jo ba //
ji ltar nyams su len tshul go bde'i zin //
bkod la rtsa gsum srung mas gnang ba stsol //
de la rdzogs pa'i sangs rgyas sman gyi bla ma nyid gdong dmar bod kyi rgyal khams su 'tsho mdzad grub pa'i dbang phyug gi skur bzhengs pa rje btsun g.yu thog pa chen pos /
skal ldan gyi gdul bya rnams la brtse bas dgongs te rdo rje'i gsang tshig tu gdams pa /
thun mong ma yin pa'i yang zab mthar thug snying gi thig le'i bsnyen sgrub kyi zin bris cung zad 'god pa la gnyis /
bskyed rdzogs kyi spyi don mdo chings sa bcad du bstan pa /
bsnyen sgrub lag len dngos nyid zhib par smos pa'o //
dang po la gnyis /
rim gnyis spyi'i don /
bye brag gzhung 'di nyid kyi bzhugs tshul lo //
dang po la drug
/ngo bo /
dbye ba /
sgra don /
grangs nges /
go rim /
grol ba'i 'thad pa'o //
dang po ni /
yid mtshan rtog las bde myur du skyob pa'i thabs khyad par can te /
bde stong gi ye shes lha sku'i rnam pa dang 'brel ba'o //
snga rabs pa rnams kyis bskyed rim mtshan nyid bzhi /
rdzogs rim gsum ldan du'ang gsungs so //
gnyis pa dbye ba la bskyed rim dang rdzogs rim gnyis /
dang po la dbye na /
ting 'dzin gsum /
bsnyen sgrub yan lag bzhi la sogs pa dang /
gnyis pa la rang byin brlab pa dang /
dkyil 'khor 'khor lo'am /
rdzogs pa dang rdzogs pa chen po sogs su dbyer yod do //
gsum pa sgra don ni /
'phags skor ba rnams kyis sbyang gzhi las brtsam ste /
tha mal gyi skye 'chi'i rim pa sbyong ba dang mthun par bskyed rdzogs su gdags par bzhed /
dus 'khor ba rnams 'bras bu las brtsam ste /
bskyed pa'i don thun mong dang /
rdzogs pa'i don mchog gi dngos grub /
rim pa ni de gnyis mngon du byed pa'i lam la gdags par bzhed /
bi rU pas /
rnam rtog gi rtsol bas bskyed pa dang /
lus ngag yid gsum ji ltar gnas pa dang mthun par rdzogs pa la de'i sgrar sbyor bar bzhed pa ni snga 'gyur ba rnams dang yang mthun pa yin no //
bzhi pa grangs nges ni /
spang bya tha mal gyi rnam rtog dang /
gya nom lhar zhen gnyis /
thob bya gzugs kyi sku dang chos kyi sku gnyis /
sbyang gzhi lus dang sems /
sbyangs 'bras sku dang ye shes rten brten par 'brel ba'i phyir rim pa gnyis su grangs nges pa yin no //
lnga pa go rim ni /
'phags skor ba bskyed rim brtan nas rdzogs rim bsgom par 'dod /
sems 'grel ba kha cig bskyed rim brtan rung mi brtan rung lo bcu bzhi bar sngon du song nas rdzogs rim la 'jug par bshad /
kha cig bskyed rim la rdzogs rim gyi rgyas btab nas bsgom pa dang /
nA ro ta pa sogs thun stod la bskyed rim dang thun smad la rdzogs rim bsgom par bzhed cing /
gsar rnying spyir dbang rnon la nges pa med cing dbang po 'bring dang tha mas bskyed rim sngon du song nas rdzogs rim la 'jug cing goms nas bskyed rdzogs zung 'jug tu bya bar bzhed pa ni mthun no //
drug pa grol ba'i 'thad pa ni /
sems dang sems kyi snang cha bzhin lag la sogs par snang ba ni rigs sam rgyu yin la /
'dra ba lam du byas pas rigs gnyis mngon du 'gyur ba dang /
rigs 'dra dang ldog pa dang rnam pa dang brnan pa ste gnyen por che ba bzhi'i sgo nas thabs khyad par can gyis zin pa sogs kyi phyir grol bar 'thad pa yin no //
gnyis pa bye brag gzhung 'di nyid kyi bzhugs tshul mdo tsam smos pa la'ang gnyis /
bzhugs tshul spyi /
de dag nyams su len tshul bye brag tu smos pa'o //
dang po ni /
spyir gzhung 'di la smin byed /
grol byed /
cha lag ste skor gsum /
dang po la'ang /
dbang rtul spros pa la dga' ba rjes su bzung ba gnas grogs yo byad dus tshod phun sum tshogs pa'i sgo nas phyi nang gsang ba de kho na nyid kyi dbang bskur ba sngon du song nas /
snod ldan la gdams pa'i gnyer gtad pa dang bcas pa rgyas pa'i lugs dang /
dbang rnon spros med la dga' ba rjes su bzung ba gtor ma la brten pa'i don dbang mtha' rten dang bcas pa bsdus pa'i lugs dang /
gnyis ka la mkho ba tshe dbang 'chi bdag bdud 'joms lhan thabs dang bcas pa /
dbang bskur thob nas bsrung bar bya ba'i dam tshig
/phyi ltar blo bzhag drug
/gzung bya gnyis /
shes bya gsum /
nang ltar rtsa ba sku gsung thugs /
yan lag nyi shu rtsa lnga /
gsang ba byang chub kyi sems dang bde gsal mi rtog pa'i dam tshig rnams legs par srung ba'i tshul gsal ba dam tshig rdo rje rgya mdud zhal gdams dang bcas pa rnams so //
gnyis pa grol byed la gnyis /
bskyed rim dang /
rdzogs rim gyi skor ro //
dang po la /
bla ma tshogs zhing ltar sgom pa phyi sgrub /
bla ma sangs rgyas su sgom pa nang sgrub /
bla ma rtsa gsum kun 'dus kyi dkyil 'khor du sgom pa gsang sgrub /
rigs 'dus rdo rje sems dpar sgom pa dril sgrub /
de dag gi zhar las byung ba'i sgrub thabs rnams so //
phyi ma la 'khor mkha' 'gro sde bzhi'i sgos sgrub /
gsang sgrub srog dril /
bla ma'i rnal 'byor thun mong min pa'i snyan brgyud ma la sogs pa rnams so //
gnyis pa rdzogs rim la /
lus lha skur 'char ba rtsa sbyong ba'i khrid /
ngag sngags su 'char ba rlung sbyong ba'i khrid /
sems chos skur 'char ba thig le sbyong ba'i khrid ston pa sku gsum rang shar gyi gzhung rtsa ba nyams len thams cad kyi ngo sprod gcig tu dril ba 'khor 'das rang grol yan lag tu 'brel ba'o //
gsum pa cha lag gi skor la /
phyi 'byung ba lus 'khrugs /
nang ting nge 'dzin sems /
gsang ba bar chad bdud kyi gegs bsal ba /
bskyed rdzogs gnyis kyi lam rtags gsal byed /
bsnyen sgrub sngon song gi las kyi sbyor ba /
bkra shis tshe /
las myur me /
'jigs skyob srung 'khor /
mngon shes pra /
bstan srung chos skyong ste so so'i cha lag nang gses dang bcas pa rnams so //
gnyis pa de dag nyams su len tshul bye brag tu smos pa la gsum /
spros bcas bskyed rim /
spros med rdzogs rim /
de dag bsnyen sgrub yan lag bzhir 'brel tshul lo //
dang po ni /
thog mar phyi sgrub sngon 'gro'i tshul gyis gsag sbyong dang gsol 'debs gtso bor bton nas rgyud sbyangs te bdag rgyud la byin rlabs 'jug pa'i snod rung du byed pa ni bsnyen pa /
nang sgrub dngos gzhi'i tshul du sangs rgyas sman gyi bla ma'i bskyed rdzogs phyi nang gsang ba rgyud sde bzhi dang 'brel bar stan thog gcig tu nyams len gyi sa bon gdab pa ni sgrub pa /
gsang sgrub thun mong ma yin pa'i nyams len gtso bo'i tshul du rnal 'byor bla na med pa'i bskyed rim gyi lus yongs su rdzogs pas bskyed rim gyi grub mtha' lam du slong ba dang dril sgrub rgyun gyi nyams len gyis bskyed bsrings pas dngos grub kyi 'bras bu mngon du byed pa ni sgrub pa chen po'am las la sbyor ba'i tshul gyis nyams su blang bar bya'o //
gnyis pa spros med rdzogs rim ni /
sbyang gzhi bde bar gshegs pa'i snying po stong gsal 'gag med du bzhugs pa la /
sbyang bya glo bur 'khrul pa'i chos lus ngag yid gsum gyi rnam pas gos pa nyid /
sbyong byed rdo rje gsum gyi rdzogs rim zab mos tshul bzhin du sbyangs pa'i 'bras bu sku gsum mngon du byed pa ste /
de'ang thog mar lus lha skur 'char ba rtsa sbyong ba'i khrid la /
phyi lha sku
/nang stong pa /
gsang ba rtsa 'khor la sogs pa gsal gdab cing lus sbyong 'khrul 'khor la 'bad pas rtsa'i mdud pa grol /
rten 'brel lus la bsgrigs pas rtogs pa sems la 'char bar byed /
gnyis pa ngag sngags su 'char ba rlung gi rnal 'byor la /
las dang po pas rdo rje'i bzlas pa zhi ba la bslabs pas ro rkyang gi rlung dbu mar dang por 'jug pa'i rtags bcu mthong /
cung zad goms pas bar rlung dang bum pa can gyi sbyor ba la bslab pas bde drod kyi yon tan skye /
goms pa'i stobs brtan du song nas drag rlung gi sbyor ba la 'bad pas gong ma gnyis kyi bogs thon te bde gsal mi rtog pa'i nyams bsam gyis mi khyab pa skye /
rlung dbu mar zhugs gnas thim pa mthar phyin te 'byung lnga'i rlung la rang dbang thob /
rmi lam 'od gsal sgyu lus dang bcas pa'i rtsal rang shugs su 'byongs nas grub pa gnyis ka nyams 'og tu tshud par 'gyur la /
rlung gi nus stobs dman pa'i rnal 'byor pas drod tshad myur du 'byin pa zab mo gnad kyi nyams len rmi lam la sogs pa so so'i gdams ngag gis rtsal sbyong ba dang /
goms pa dman pas lam gyi chad mthud 'pho ba bar do grong 'jug gi gdams pa la brten te skye ba brgyud nas zung 'jug gi go 'phang la bgrod par byed /
gsum pa yid chos skur 'char ba thig le'i rnal 'byor la /
rlung la goms stobs che chung dang bstun pa'i rang lus thabs ldan sngon du song nas /
gzhan lus brtags shing bkug nas rgyud smin pa la brten /
dwangs ma 'dzin 'dren dgram pa'i sbyor ba mthar phyin pas tshe la dbang ba'i rig 'dzin 'grub cing 'ja' lus mkha' spyod kyi dngos grub thob /
na tshod yol ba sogs kyis grol lam la brten te sems gnas pa dang /
spro ba dang /
bzo bcos rtsis gdab dang bral ba'i bsam gtan la rim gyis bslabs pas /
mthar gnas lugs ji bzhin pa mthong goms rtsal rdzogs pa'i tshul gyis tshe gcig la kun bzang gu ru sman pa'i rgyal po'i dgongs pa mngon du 'gyur bar byed do //
gsum pa de dag bsnyen sgrub yan lag bzhi dang ji ltar 'brel na /
de'ang bskyed rim rkyang pa'i dbang du byas na /
phyi sgrub bsnyen pa /
nang sgrub skabs rgyud sde 'og ma gsum dang sgo bstun pa'i nyams len rnams nye bsnyen /
bla med kyi nyams len rnams sgrub pa /
gsang sgrub dang dril sgrub ni sgrub pa chen po'i tshul lo //
bskyed rdzogs gnyis ka bsnyen sgrub yan lag bzhi'i sgrom nas 'don pa'i dbang du byas na /
sngon 'gro phyi sgrub bsnyen pa /
nang sgrub nye bsnyen /
gsang sgrub dril sgrub sgrub pa /
rdzogs rim sku gsum rang shar sgrub pa chen po ste /
lam dang sbyar na gtso bor tshogs lam dang /
sbyor lam drod dang /
rtse bzod chos mchog chen po'i ngo skal gyi nyams len te /
chos mchog gi rten der rlung sems tsam gyi lha skur grub pas rdo rje gsum gyi rdzogs rim zab mo'i nye rgyus mtshams sbyar nas /
mchog gi dngos grub 'od gsal gyi lha sku mngon du byas te slob pa dang mi slob pa'i zung 'jug gi go 'phang rim gyis bgrod par 'gyur ro /
!
/gnyis pa bsnyen sgrub kyi lag len dngos zhib par smos pa la lnga /
gang gis sgrub pa'i gang zag
/gang du sgrub pa'i gnas /
gang gi tshe sgrub pa'i dus /
gang la brten nas sgrub pa'i yo byad /
gang ltar sgrub pa'i thabs so //
dang po ni /
dbang thob la dam tshig dang ldan pa ste dbang ma thob pas gsang sngags bsgrub tu mi rung zhing dam tshig dang mi ldan na sgrub pa thams cad log par 'gro ba'o //
gnyis pa sgrub gnas ni /
spyi'i gnas dben zhing yid dang mthun pa /
bye brag gi gnas las bzhi'i mtshan nyid tshang ba /
khyad par gyi gnas grub thob gong mas byin gyis brlabs pa ste /
tha mal dang 'du 'dzi can gyi gnas su bsgrubs kyang dngos grub mi 'grub cing bar du gcod pas glags rnyed par 'gyur la /
gnas de lta bur de las ldog pa'i yon tan dang bcas pa'o //
gsum pa sgrub pa'i dus la gnyis /
nam sgrub pa'i dus dang /
ji tsam sgrub pa'i dus so //
dang po ni /
yon tan gong du 'phel ba'i rten 'brel gyis phyi sgrub dkar phyogs kyi gza' skar 'phrod sbyor bzang ba la 'jug
/sangs rgyas sman gyi bla ma'i dus chen yin pas nang sgrub dkar phyogs kyi tshes brgyad la brtsam /
dpa' bo mkha' 'gro 'du ba'i phyir gsang sgrub yar ngo'i tshes bcu'i nyin mo dang mar ngo'i tshes bcu'i mtshan mo la dbu 'dzug
/dril sgrub dus nges med par rgyun gyi rnal 'byor du bya bar gsungs so //
gnyis pa ji tsam sgrub dus ni /
gang zag rab dang 'bring gi lam rtags gsal byed nor bu'i sgron me las gsungs pa bzhin so so'i rtags tshad mngon du gyur gyi bar du bsgrub /
gang zag tha ma nyams rtags mi gsal ba rnams kyis so so nas bshad pa'i grangs tshad ci nas thems par bya'o //
bzhi pa yo byad ni /
spyir 'tsho ba zas la sogs pa'i mthun rkyen dang dkon mchog gi rten dang mchod pa'i yo byad ji ltar 'byor pa /
bye brag sgrub thabs so sor bshad pa'i rten rnams so so'i skabs su tshogs par bya'o //
'byor pa dang ldan kyang sgrub pa'i rten dang mchod pa'i yo byad gal chung du btang ba ni nyes pa lji bas shin tu mi rung zhing /
rten la rten 'brel gyi gnad yod cing mchod rdzas tshogs gnyis rdzogs pa'i rgyu yin pas gzhung mthun gtsang ma rgyas par bya dgos la /
'byor pa dman pas sgrub pa bshol ba ni gegs yin te dad mos kyi nyer len dang nang gi rnal 'byor kho nas mchog thun mong gnyis ka 'grub par 'gyur bas ji tsam 'byor pa kho nas chog go
/lnga pa gang ltar sgrub pa'i thabs la gnyis /
spyi dang /
bye brag go
/dang po ni /
sgo gsum rnam par g.yeng ba mtha' dag spangs nas rtse gcig pa'i yid kyis nyams len la 'jug
/de'ang bsgrub bya'i lha la dad pa dang mos gus kyi shugs drag po /
sgrub thabs kyi chos dang de nyid gnang ba po'i bla ma la the tshom med pa'i yid ches rtse gcig pa dang /
rkyen ci byung yang bar du mi chad pa'i dam bca' brtan po dang /
snyom las le lo'i dbang du nam yang mi shor ba'i brtson 'grus drag po dang ldan pas myur du sgrub pa mthar phyin par 'gyur zhing mtshams kyi spang blang gzhan rnams kyang spyi ltar lag tu bstar bar bya'o //
gnyis pa bye brag tu sgrub pa'i tshul bshad pa la lnga /
phyi sgrub /
nang sgrub /
gsang sgrub /
dril sgrub /
phrin las kyi sbyor ba'o //
dang po phyi sgrub yid bzhin nor bu nyams su len pa la gsum /
sngon 'gro gsag sbyong /
dngos gzhi sgom bzlas /
las kyi kha bsgyur ro //
dang po la gnyis /
rten bsham pa /
gsag sbyong dngos so //
dang po ni /
gnas khang gtsang mar stegs bu khebs ldan gyi steng du dri bzang pos byugs pa'i maN+Dal la pad+ma 'dab bzhi bris pa'i dbus dang phyogs bzhir 'bru'i tshom bu bkod pa'i khar rje btsun gu Na'i sku brnyan rab gnas dang ldan pa bris 'bur gang rung bzhugs su gsol ba'i mdun du /
a ru ra gser mdog dang bzang po drug la sogs pa'i sman dang rin po che dang dar sna tshogs kyi spyan gzigs bkram par bya'o //
gnyis pa gsag sbyong la drug
/skyabs 'gro
/sems bskyed /
bstod phyag
/maN+Dal /
rdor sems sgom bzlas /
ku su lu'i tshogs gsog go
/dang po theg pa che chung gi lam thams cad kyi gzhi rten skyabs su 'gro ba ni /
dal 'byor rnyed par dka' ba dang /
snod bcud mi rtag par bsam pa sogs zhen log dang nges par 'byung bas blo chos la bskul zhing stan bde bar mi phyed gus pa chen po'i dran pa nye bar bzhag ste /
skyabs yul dkon mchog gsum gyi ngo bo sangs rgyas sman pa'i rgyal po dang /
mtshungs med gu Na dbyer mi phyed pa sku gzugs de dang tha mi dad par mdun gyi nam mkhar mtshan dpe 'od kyi phung por bzhugs pa la /
bdag gzhan nam mkha' dang mnyam pa'i sems can thams cad byang chub snying po la mchis kyi bar du snying thag pa nas skyabs su 'gro bar bgyi'o snyam pa'i blo rtse gcig pas /
na mo /
rigs 'dus bde gshegs rdo rje 'chang //
phyogs dus dkon mchog gsum gyi dngos //
bdag gzhan byang chub ma thob bar //
snying nas nye bar skyabs su mchi //
zhes brgya rtsa gcig brjod la /
bla ma dkon mchog gi skyabs 'og tu tshud par mos pa kun rdzob kyi skyabs 'gro la bslabs nas /
skyabs su 'gro ba'i yul chos kyi dbyings /
'gro mkhan rang gi sems /
'gro thabs de'i byed las te /
de dag gdod nas stong pa nyid du ro mnyam pa yin lugs kyi rang ngor bzhag pa don dam pa'i skyabs 'gro'i rgyas thebs par bya'o //
gnyis pa theg pa dman pa las khyad par du byed pa sems bskyed pa la gnyis /
smon sems bskyed pa /
'jug sems la blo sbyong ba'o //
dang po ni /
mkha' khyab kyi sems can thams cad la snying gi dkyil nas snying rje dung pa re bsgom zhing /
de rnams kyi don du tshe 'di nyid la sangs rgyas thob par bya /
de'i ched du lam zab mo bla ma sgrub pa la brtson pa chen pos 'jug par bgyi'o snyam pas /
sangs rgyas chos dang tshogs kyi mchog rnams la //
byang chub bar du bdag ni skyabs su mchi //
bdag gis sbyin sogs bgyis pa'i bsod nams kyis //
'gro la phan phyir sangs rgyas 'grub par shog
/ces brgya rtsa brjod /
gnyis pa 'jug sems ni /
mkha' khyab 'gro kun 'phral yun bde ba dang ldan cing de'i rgyu dge ba la spyod par smon pa'i byams pa /
sdug bsngal dang bral zhing de'i rgyu mi dge ba la mi spyod par smon pa'i snying rje /
rtag tu bde ba kho na dang mi 'bral bar smon pa'i dga' ba /
thams cad kyang phan tshun ma gcig pa'i bu ltar chags sdang gi blo dang bral bar smon pa'i btang snyoms te tshad med bzhi rgyud la bskyed de /
sems can thams cad bde ba dang bde ba'i rgyu dang ldan par gyur cig
/sdug bsngal dang sdug bsngal gyi rgyu dang bral bar gyur cig
/sdug bsngal med pa'i bde ba dam pa dang mi 'bral bar gyur cig
/nye ring chags sdang gnyis dang bral ba'i btang snyoms chen po la gnas par gyur cig
/ces lan bdun nam nyer gcig la sogs pa ci 'grub brjod /
de ltar smon 'jug gi bdag nyid can kun rdzob dang /
bdag dang sems can gdod nas ma grub par mtshan rtog dmigs pa kun dang bral ba don dam byang chub kyi sems zung du 'jug pa la bslab bo //
gsum pa gsag sbyong gnyis ka'i mchog dang phul du gyur pa bstod cing phyag 'tshal ba ni /
rang dang mkha' khyab kyi sems can thams cad kyi lus zhing gi rdul snyed du sprul nas 'dud cing phyag 'tshal /
ngag gus pas bstod dbyangs sgrog
/yid gus pas gzhan du rnam par mi g.yeng bar rtse gcig tu 'dud par mos la /
gang gi drin gyis bde chen nyid //
skad cig nyid la 'char ba gang //
bla ma rin chen lta bu'i sku
/rdo rje can zhabs pad la 'dud //
ces tshig re dang phyag re sbrags pa brgya rtsa gcig bya /
bzhi pa rgyud la yon tan skye ba'i mthun rkyen sgrub pa tshogs gsag gi phul du gyur pa maN+Dal 'bul ba ni /
rin po che la sogs pa'i maN+Dal skyon med pa dang /
tshom bu'i rgyu 'byor na rin po che dang sman 'bru /
ma 'byor na 'bru gtsang ma dri bzang gi rlan gyis gsher ba 'du byas la /
yig brgya brjod cing maN+Dal phyi ba dang /
tshom bu so bdun ma bkod cing spyi ltar 'bul /
de'ang gnas skabs sogs kyis lcogs na so bdun ma'am tshom bu bdun ma lta bu brgya rtsa 'bul grub na shin tu legs la /
ma lcogs na de dag ji tsam nus pa dang /
grangs 'dzin sa gzhi spos byug gam /
bdag gzhan lus dang longs spyod dus gsum gyi //
dge tshogs dang bcas ri gling nyi zla sogs //
kun bzang mchod sprin bsam yas sprul byas te //
bla ma dkon mchog thugs rje can la 'bul //
bsod nams ye shes tshogs gnyis rdzogs par shog
/ces pa la grangs bzung yang rung ste gang ltar brgya rtsa gcig bya /
gzhung las maN+Dal re dang bskor ba bzhi re sbrags par gsungs kyang lag len du stabs mi bde bas maN+Dal grub rjes su /
na mo da sha dik+t+ri kA la sarba rat+na tra yA ya /
na ma pra dak+Sha /
su pra dak+Sha /
sarba pA paM bi sho d+ha ni swA hA/
zhes dang sman bla'i gzungs thung 'don bzhin du rten la bskor ba brgya rtsa bya /
khang khyim gyi go yul dog pa lta bus dngos su bskor ba mi 'grub na yid kyis bskor ba byas par mos la /
gong gi gzungs sngags brgya rtsa brjod /
mthar tshogs rten las 'od zer dpag tu med pa byung /
bdag gzhan sems can thams cad kyi sgrib gnyis bsal /
tshogs gnyis rdzogs pa'i skal pa can du byas /
rgyud byin gyis brlabs par mos la bdag gzhan rten dang bcas pa mi dmigs pa'i ngang la mnyam par bzhag go
/de'ang mkha' khyab kyi zhing khams rgya mtsho blos blangs shing sprul te sgo gsum gus pas bstod phyag bskor ba bcas 'bul ba phyi'i maN+Dal /
rang gzhan gyi lus longs spyod dus gsum gyi dge rtsa bcas 'bul ba nang gi maN+Dal /
'khor gsum rnam par mi rtog pa'i spros pa gzod nas zhi ba'i rang ngo la mnyam par 'jog pa gsang ba'i maN+Dal rnams lhan cig tu 'brel bar bya'o //
lnga pa 'gal rkyen sdig sgrib sbyong ba la mchog tu bsngags pa rdo rje sems dpa'i sgom bzlas ni /
rang gi spyi gtsug pad dkar zla ba'i steng //
bla ma rdo rje sems dpa' ston zla'i mdog
/rdo rje dril 'dzin dar dang rin chen brgyan //
zhabs gnyis phyed skyil 'od lnga'i klong na bzhugs //
thugs kar zla steng hU~M mthar yig brgyas bskor //
bzlas pas rgyud bskul 'od 'phros don gnyis byas //
sa bon sngags las bdud rtsi'i chu rgyun byung //
sku lus nang gang zhabs kyi mthe bong las //
babs te tshangs bug nas zhugs lus kun bkrus //
sdig sgrib nyes ltung nad gdon dri ma'i tshogs //
dag cing byang nas gsal stong 'od skur gyur //
ces mos la yi ge brgya pa brgya rtsa bzlas mthar thal mo sbyar te /
skyabs gnas bdag la brtser dgongs mdzod //
thog med dus nas da lta'i bar //
bdag gzhan lus ngag yid gsum gyis //
mi dge gang bgyis mthol lo bshags //
zhes bshags pa lan gsum brjod pas sdig sgrib dag pa'i gnang ba bstsal /
rdo rje sems dpa' 'od du zhu nas rang la thim pas rdo rje'i gsang ba gsum gyi ngo bor gyur par mos /
de'ang lha gsal gdab pa rten gyi stobs /
sngar byas kyi nyes ltung la 'gyod pa drag po skyed pa rnam par sun 'byin pa'i stobs /
bdud rtsi 'beb sbyong gi dmigs pa bcas yid rtse gcig pas sngags bzla ba gnyen po kun tu spyod pa'i stobs /
phyin chad srog la babs kyang nyes ltung gi bya ba mi bgyid par dam bca' ba nyes pa las slar ldog pa'i stobs te bzhi po tshang ba byas pa'i mthar /
sbyang bya'i sdig ltung /
sbyong byed kyi gnyen po /
sbyong mkhan rang gi sems rnams gdod nas ma grub par lta ba'i ngang la mnyam par bzhag go
/drug pa ku su lu'i tshogs gsog ni /
gsal 'debs pa'i tshig ngag tu brjod pa dang 'brel bar 'don sgom chabs cig tu bya ba blo dman rnams la 'char bde bas /
de ltar na /
mdun mkhar bla ma sman pa'i rgyal po la //
mgron rigs bzhis bskor sprin phung gtibs ltar bzhugs //
rang sems dbyings thon rdo rje rnal 'byor ma //
dmar mo gri thod 'dzin pa'i sku ru gyur //
bem po'i thod pa phyag g.yas gri gug gis //
bregs te rang byung thod pa'i sgyed pur btsugs //
de nang sha rus til 'bru tsam du bsil //
me rlung sbyor bas zag med bdud rtsi'i mtsho //
nam mkha'i khyon gang mchod sprin zad mi shes //
mgron rigs so so'i bzhed rgur 'char bar gyur //
thugs las mchod pa'i lha mo grangs med spros //
dkon mchog rtsa gsum sri zhu'i mgron rnams la //
gus pas 'bul lo tshogs gnyis myur rdzogs shog
/dpal mgon chos skyong yon tan mgron rnams la //
'bul lo las dang dngos grub 'grub par mdzod //
'gro ba rigs drug snying rje'i mgron rnams la //
sbyin pas sdug bsngal kun zhi bde ldan shog
/sde brgyad 'byung po lan chags mgron rnams la //
bsngos pas zhi ba byang chub sems ldan shog
/kun kyang rigs 'dus bla ma'i ye shes kyi //
sgyu 'phrul rol pa cir yang snang ba ste //
lus kyi mchod sbyin phul bas dgyes shing tshims //
'gro kun sdug bsngal kun las grol bar shog
/rang sems 'khrul pas bsgribs pa'i gzhan dbang las //
kun brtags gnyis su snang ba'i chos rnams kun //
gdod nas mi dmigs spros bral nam mkha' ltar //
yongs grub de bzhin nyid kyi dbyings su a //
zhes lan gcig gam gsum mam bdun la sogs par 'bul lo //
de ltar bskor ba dang maN+Dal sbrags pa gcig tu byas pa'i sngon 'gro brgya phrag lnga po thun re re'i khongs su bar ma chad par nyams su blangs te rab tshogs rdzogs shing sdig pa dag pa'i rtags legs par ma mthong ba'i bar du'am /
tha na zhag bdun las mi nyung bar bya ba ni gzhung gi dngos bstan yin la /
gal te sngon 'gro re re bzhin 'bum phrag la sogs pa gsag par spro na /
thog mar skyabs 'gro
/de nas sems bskyed sogs so so la bungs len zhing thun re re'i khongs su gzhan rnams kyang ma chad tsam byas pas chog go
/gnyis pa dngos gzhi sgom bzlas bya ba la gnyis /
phyi dkyil spyi bor bsgom pa /
nang dkyil snying gar bsgom pa'o //
dang po ni /
rten gyi mdun du bla gtor dkar zlum pad 'dab bzhi pa mtshams su mtheb ril gyis mtshan pa rgyan spros can bkod pa'i g.yas g.yon du sman raka
/bka' srung sde dgu'i gtor 'bul dmar gtor mtheb ril mtshan pa dang /
mchod pa rnams gsar du bsham /
thun bzhi rer gcad pa'i thun thog ma'i 'gor sngon 'gro gsag sbyong gi rim pa de dag grangs ka gsum mam bdun nam nyer gcig tsam re byas pa'i tshar gcig nyin bzhin grub na legs la /
de ltar gyi tshe ku su lu'i tshogs gsog grub mtshams mngon rtogs la 'jug
/de dag mi lcogs pa'am thun gzhan rnams kyi 'gor skyabs sems ni /
phyogs dus dkon mchog gsum 'dus pa //
bla ma rdo rje 'dzin rgyal la //
bdag dang mkha' mnyam sems can kun //
byang chub bar du skyabs su mchi //
lan gsum /
mtha' yas 'gro ba'i don gyi phyir //
rdo rje 'dzin pa mchog bsgrubs nas //
zhi sogs phrin las rnam bzhi yis //
'gro rnams bde la 'god par bya //
lan gsum /
sems can thams cad bde ba dang sogs tshad med bzhi 'don sgom du bya /
rang yi dam gang mos su gsal gdab par gsungs kyang /
spyi tsam du /
rang nyid skad cig gis 'phags pa spyan ras gzigs dkar po zhal gcig phyag bzhi rgyan cha lugs phyag mtshan yongs su rdzogs par gsal ba'i /
spyi bor pad+ma 'dab bzhi lte ba dang lnga'i dbus su zla ba'i dkyil 'khor gyi steng du /
sangs rgyas thams cad kyi kA wA tsi 'dus pa'i ngo bo ma hA gu Na dang /
bcom ldan 'das sman gyi bla bai DUr+Ya 'od kyi rgyal po dbyer med pa sku mdog dkar la dmar ba'i mdangs can /
gzi brjid kyi dpal rab tu 'bar zhing /
zhal gcig phyag gnyis 'gro la chags pa'i spyan zung phyogs bcur gzigs shing 'dzum pa'i 'od kyis yid 'phrog pa /
dbu skra kham ser cung zad li ba'i lcang lo me tog gi phreng bas spras pa /
phyag g.yas mchog sbyin gyi phyag rgyas ut+pal rgyas pa'i yu ba bzung nas snyan gyi thad du kha bye ba'i steng du rgyal yum gyi pusti shes rab ral gris mtshan pa /
g.yon chos 'chad kyi rgyas pad+mo rgyas pa'i yu ba snyan thad kha bye ba'i steng du bdud rtsis gang ba'i bum pa gur gum gzhon nu'i kha rgyan dang bcas pa la /
nor bu dbang rgyal dang gser gyi rdo rje sman mchog gser mdog gis g.yas g.yon dbus gsum du mtshan pa dar sna tshogs kyi na bza' lhab lhub du mas mdzes shing skyil mo krung gis bzhugs pa'o //
phyogs kyi pad+ma 'dab bzhi la /
mdun du lha mo dkar mo rin po che'i pi waM sgyur ba /
g.yas su ser mo bya rgod kyi rkang gling sgyur ba /
rgyab tu dmar mo mi rkang gling bu sgyur ba /
g.yon na ljang mo dngul dkar gyi me long ston pa /
bzhi ka yang bcu drug lon pa'i na tshod can 'dzum sgeg 'gying mdzes mnyen lcug 'khril ldem rked par rin po che'i me tog gi phreng bas mdzes shing dbu skra lcang lo sil ma mu tig dmar po'i lan tshar dang bcas pa /
sku smad dar sna tshogs kyi sham thabs dang ldan pas gar stabs g.yo ba'i tshul gyis gtso bo la bde stong gi mchod pa rgyun mi chad par 'bul bar gyur /
bla ma'i sku gsung thugs las 'od zer 'phros /
rang bzhin gyi gnas nas rtsa ba dang brgyud par bcas pa'i bla ma dang /
bcom ldan 'das sman pa'i rgyal po la phyogs dus rgyal ba sras bcas kyis bskor ba yi dam dkyil 'khor gyi lha tshogs /
dpa' bo mkha' 'gro chos skyong srung ma thams cad mnyam med sprul pa'i skyes mchog ma hA gu Na dbyer ma mchis pa la lha mo bzhis bskor ba sprin dpung gtibs pa bzhin spyan drangs spyi bo'i gtso 'khor la thim par gyur /
rang gi thugs ka nas sprul pa'i lha mo rnams kyis phyi nyer spyod bdun /
nang 'dod yon lnga /
gsang ba bde stong gi rol mos mchod par mos /
dngos su 'byor dang yid kyis rnam sprul pa //
kun tu bzang po bla med mchod sprin gyis //
mkha' dbyings rnam dag rgya chen yongs bkod de //
phyi nang gsang ba'i mchod pa rgya mtshos mchod //
ces brjod /
maN+Dal tshom bu so bdun ma'am bdun ma ci rigs 'bul /
bsdu na gong gi tshigs bcad kho nas 'bul /
snying khong rus pa'i gding nas dad mos kyi shugs drag tu bskyed la /
brgyud pa'i gsol 'debs rgyas bsdus gang rung ngam /
bsdu na /
dus gsum rgyal kun gsang ba gcig bsdus pa //
bla ma sman pa'i rgyal po g.yu thog par //
snying khong rus pa'i gding nas gsol ba 'debs //
sku gsung thugs kyi byin gyis rlob pa dang //
mchog dang thun mong dngos grub bstsal du gsol //
zhes pa dang /
bla ma sangs rgyas rin po che la gsol ba 'debs so //
chos rje sangs rgyas rin po che la gsol ba 'debs so //
bdag gso ba rig pa'i gzhung lugs thams cad la blo gros rgyas te 'gro ba sems can thams cad la phan thogs nyi zla ltar 'byung bar gyur cig
/smras tshad mngon shes su gyur cig
/sbyar tshad sman du gyur cig
/btang tshad phan par gyur cig
/mchog dang thun mong gi dngos grub ma lus pa bstsal du gsol /
zhes lan bdun la sogs par gsol ba drag tu btab pas /
spyi bo'i gnas bzhi las 'od 'phros lha mo bzhi la phog
/thugs rgyud rang dbang med par bskul /
rang gang 'dod kyi dngos grub ster bar bsam /
slar yang thugs ka nas 'od zer phyogs bcur 'phros /
brtan g.yos bsdus pa'i snod bcud thams cad kyi dwangs ma'i bcud dang /
sangs rgyas byang sems thams cad kyi thugs rje bskul /
'od zer rnam pa lnga'i tshul du phyag mtshan bum par thim /
de nyid 'chi med ye shes kyi bdud rtsir gyur pa yar lud /
rang gi spyi bo nas lus kyi phyi nang du chi li li song bas sgo gsum gyi nad gdon sdig sgrib sbyangs /
lus shel sgong g.ya' dag pa ltar gyur /
slar rim gyis lus thams cad bdud rtsis ngang chil gyis gang /
dbang bzhi thob /
sku bzhi'i sa bon mngon du byas par bsam la /
spyi bo'i bla ma la gus pas sems rtse gcig tu gtad nas /
oM AHhU~M badzra ma hA gu ru gu Na sarba sid+d+hi hU~M dzaH
de wa DA ki nI ha ri ni sa tsit+ta hrIng hrIng sa ma ya dzaHhU~M baM hoH
zhes gsol 'debs kyi tshul du bzla /
de'ang dbang bzhi'i skabs bdud rtsi'i rgyun gyis thog mar spyi bo'i nang gang /
lus kyi sgrib pa dag
/bum pa'i dbang thob /
sku'i byin rlabs zhugs /
mgrin pa yan chad gang /
ngag gi sgrib pa dag
/gsang ba'i dbang thob /
gsung gi byin rlabs zhugs /
snying ga yan chad gang /
shes rab ye shes kyi dbang thob /
thugs kyi byin rlabs zhugs /
lte ba sogs lus thams cad gang /
sgo gsum cha snyom gyi sgrib pa dag
/ye shes kyi byin rlabs zhugs par mos la re re bzhin du sems yun ring du gtad cing thun re re la'ang dmigs pa tshang ba brgya phrag la sogs pa bskyar nas bya'o //
thun mthar gtor ma 'bul ba ni /
rang yi dam du gsal ba'i thugs ka nas yi ge raM yaM khaM gsum 'phros /
raM yaM khaM/
lan gsum /
raM las me byung dngos po'i nyes skyon bsregs //
yaM las rlung byung mtshan ma'i bag chags gtor /
khaM las chu byung gnyis 'dzin dri ma bkrus //
oM swa b+hA ba shud+d+haHsarba d+harmAHswa b+hA ba shud+d+ho\u0f85 haM/
stong pa'i ngang las oM las bdud rtsi rigs lnga 'od du zhu ba'i byang sems dkar por gyur /
AHyis rak+ta 'khor ba yongs bsgral byang sems dmar por gyur /
hU~M gis gtor ma 'dod yon lnga'i phung po snod bcud nam mkha'i mtha' dang mnyam par gyur /
hrIHsa mchod rdzas thams cad mtshan bcas der 'dzin gyi rnam rtog thams cad dang bral ba'i gzugs mdzes sgra snyan dri zhim ro mngar reg 'jam phun sum tshogs par gyur /
rang yi dam du gsal ba'i thugs ka'i 'od zer gyis mgron rnams spyan drangs par bsam la badzra sa ma ya dzaH
zhes sngags lan gsum brjod /
sa ma ya satwaM gyis gdan phul bas spyi bo'i bla ma'i 'khor du mgron thabs kyi lha rnams sprin gtibs pa ltar bzhugs par mos /
lha rnams kyi ljags rdo rje'i sbu gu'i 'od zer gyis sman raka gtor ma'i bcud drangs te bzhes nas zag pa med pa'i bde bas thugs rgyud tshims par gyur /
oM AHhU~M badzra gu ru gu Na de wa DA ki sa pa ri bA ra ma hA sarba pany+tsa a mr-ita ma hA rak+ta ma hA ba liM ta sarba pU dza kha kha khA hi khA hi /
zhes lan lnga'am bdun gyis phul nas 'dod pa'i don la gsol ba gdab pa ni thal mo sbyar te /
phyogs dus rgyal ba thams cad kyi sku gsung thugs yon tan phrin las thams cad gcig tu bsdus pa'i ngo bor gyur pa rigs bdag bla ma sman rgyal yi dam lha tshogs /
sman gyi drang srong rig 'dzin dpa' bo mkha' 'gro chos skyong srung ma'i tshogs dang bcas pa khyed rnams la /
sems can thams cad kyi don du bdag cag snying nas nye bar skyabs su mchi'o //
gsol ba 'debs so /
khyed rnams la mkhyen pa'i ye shes /
brtse ba'i thugs rje /
mdzad pa'i phrin las /
skyob pa'i nus mthu dpag tu med pa mnga' ba lags pas /
bdag cag la sogs pa nam mkha' dang mnyam pa'i sems can thams cad kyis tshe 'khor ba thog ma med pa nas bsags pa'i sdig sgrib nyams chag nyes ltung bag chags dang bcas pa thams cad byang /
tshogs gnyis yongs su rdzogs te /
myur du mngon par rdzogs pa sangs rgyas kyi go 'phang thob par byin gyis brlab tu gsol /
gnas skabs su chos sgrub pa'i 'gal rkyen bar du gcod pa thams cad zhi ba dang /
mthun rkyen bsam pa thams cad 'grub cing /
khyad par du gso ba rig pa'i rgyud bzhi'i tshig don ma lus pa khong du chud nas /
lus can mtha' dag phan bde'i dpal la 'god nus par byin gyis brlab tu gsol /
lus la bde ba dang ngag la nus pa dang sems la rtogs pa phul du byung ba 'char zhing /
rang gzhan gyi nad gdon bar chad thams cad zhi zhing tshe dbang longs spyod rgyas /
khams gsum dbang du 'dus /
log 'dren tshar gcod par byin gyis brlab tu gsol /
da lta nyid du gnas mchog 'di nyid du byin gyis brlab tu gsol /
zhes rgyas par lan gsum /
bsdu na tshar gcig brjod la bstod pa ni /
na mo gu ru /
gang gi sku yi gsang chen mchog
/dngos po kun khyab bde ba che //
rnam kun mchog ldan rdo rje'i dbyings //
mtshungs bral gu Na'i skur phyag 'tshal //
gang gi gsung gi gsang chen mchog
/sgra grags kun khyab gzhom bral ba //
brgyad khri bzhi stong chos sgra sgrog
/mtshungs bral gu Na'i gsung phyag 'tshal //
gang gi thugs kyi gsang chen mchog
/spros pa kun bral bde ba che //
shes rab pha rol phyin la gnas //
mtshungs bral gu Na'i thugs phyag 'tshal //
rgyal ba kun kyang 'dren pa khyed /
khyed las gzhan pa'i skyob pa ni //
'gro ba kun la 'ga' ma mchis //
de phyir khyed la skyabs su mchi //
byis pas khyod mtshan ma thos pa'am //
thos kyang gus par mi bsten pa //
de las snying rje gzhan med pas //
brtse bas khyod kyis rjes su zungs /
khyod kyi mtshan thos skyabs song ba //
de ni nam yang srid mtshor min //
de phyir mig chu g.yo bzhin du //
snying nas dus kun gsol ba 'debs //
rab 'byams rgyal ba'i dkyil 'khor mchog
/gsang chen khyed skur ro gcig pas //
de ring kho nar mngon sum du //
mkha' khyab 'gro bas thob par shog
/ces pa'i mthar /
las byang ltar /
hU~M/
rigs 'dus bla ma rgyal ba'i gtso //
bde chen tshad med thugs rjes dgongs //
bdag cag byis pa'i rang bzhin pas //
lhag chad nor 'khrul bzod par bzhes //
oM AHhU~M gu ru de ba DA ki nI kA ya wA ka tsit+ta sa ma ya a a AH
zhes pas nongs pa bshags /
badzra muHsa mgron thabs kyi lha rnams gshegs /
'khor gyi mkha' 'gro bzhi po 'od du zhu nas gtso bo la thim /
gtso bo rigs 'dus sman pa'i rgyal po thugs dgyes pa chen pos 'od du zhu ste rang la thim pas bla ma'i sku gsung thugs dang rang gi lus ngag yid gsum dbyer med par gyur /
ces mos la mnyam par bzhag
/de las ldang ba na las byang ltar /
hoH
bdag gzhan dus gsum dge ba rnams //
ma lus dmigs med gcig bsdus nas //
rigs 'dus rgyal ba'i sku gsung thugs //
mkha' khyab 'gro bas thob par shog
/de ma thob kyi gnas skabs su //
bar chad med par dal 'byor thob //
bshes gnyen dam pas rjes su bzung //
bka' bzhin sgrub la nan tan shog
/chos rnams sems su blo thag chod //
sems nyid chos skur rang ngo shes //
gzung 'dzin 'khrul snang bag chags zhig
/goms 'dris brtan pa thob par shog
/shis brjod ni /
chos kyi dbyings las byung ba'i bkra shis mchog
/bla ma yi dam mkha' 'gro 'khor bcas dang //
chos skyong dam can rgya mtsho'i bkra shis kyis //
dge legs dpal 'byor gang la myur thob shog
/ces bsngo smon bkra shis bcas brjod par bya'o //
slar yang thun la 'jug pa na gtor mchod rnams kha gsos nas /
skyabs sems nas bkra shis kyi bar bskyar /
srod thun gtor 'bul grub ma thag par dam can sde dgu'i gtor 'bul re'ang bya ste /
de lta bu'i tshul gyis grangs dus kyi tshad gang rung rdzogs par bya'o //
gnyis pa nang dkyil snying gar sgom pa ni /
snga ma'i bsnyen pa grub nas thun gcod tshul gong dang 'dra ba las /
skyabs sems tshad med bzhi dang bdag bskyed kyi yongs su rdzogs par gsal ba'i zhes pa'i bar gong ltar la /
de nas /
rang gi mgo gyen bstan snying pad+ma 'dab ma lngar gyes pa'i dbus su zla ba'i dkyil 'khor gyi steng du /
sangs rgyas thams cad kyi sogs nas /
skyil mo krung gis bzhugs pa'o zhes pa'i bar brjod la gsal 'debs /
de nas gus pa chen pos gsol 'debs tshigs bcad lhug tshar ci rigs brjod /
bla ma'i thugs kar zla ba'i dkyil 'khor gyi steng du hU~M dngul chu'i mdog lta bu'i mthar oM AHhU~M badzra gu ru gu Na sid+d+hi hU~M/
zhes pa'i sngags kyi phreng ba g.yas skor du dkar phrom mer 'khod par gsal la bzlas pa byas pas /
sngags phreng de nyid 'od zer gyi rnam par bla ma'i zhal nas yar phyin /
bdag bskyed kyi zhal nas thon /
'od zer mchod pa'i sprin rum du gyur pas phyogs bcu'i zhing thams cad du khyab /
dkon mchog rtsa gsum srung ma dang bcas pa mchod cing byin rlabs bsdus /
'od zer 'gro ba rigs drug gi sems can thams cad la phog pas nad gdon sdig sgrib thams cad sangs kyis dag
/'od zer gyi phreng ba rang gi snying ga nas byung /
bla ma'i thugs kar zhugs te hU~M mthar sngags phreng du gyur nas 'khod par mos la bzla /
slar yang zhal nas 'thon pa sogs 'khor ba'i bzlas pa rtse gcig tu bya /
thun 'jog pa na lha sgom sngags bzlas stong nyid gsum la 'khrul pa sel ba'i kha skong du dbyangs gsal dang yig brgya /
nus pa brtan byed rten 'brel snying po bcas lan gsum gsum bzla /
gong ltar gsol 'debs 'dod gsol bcas lan gsum byas /
bla ma rigs 'dus sman pa'i rgyal po thugs dgyes pa sogs brjod la snying ga'i lha 'od du zhu /
mnyam gzhag
/smon lam /
bkra shis bcas bya /
thun mtshams su gtor 'bul spro na bya chog la /
de ltar gyi tshe spyir sngar ltar las /
gdan phul bas mdun gyi nam mkhar sprin gtibs pa ltar bzhugs par mos la bya /
nongs bshags mthar rten yod na brtan bzhugs dang gong bzhin bla ma rigs 'dus sogs 'od zhu man bya ba las gzhan 'dra'o //
'di la 'bru 'bum la sogs pa grub par bya zhing phyi sgrub rgyun khyer 'dod na'ang 'di nyid la bya ste snga ma thun mong dang /
phyi ma khyad par ba'i sgrub thabs su shes par bya'o /[ ÔÅª ]/long skabs chung ba sogs kyis phyi nang gnyis sbrel nas nyams su len par 'dod na /
thun gyi phyed cha yan phyi dkyil bzlas bsgom gtor 'bul nongs bshags sogs byas la /
gshegs bsdu'i gtso bo rigs 'dus sman pa'i rgyal po thugs dgyes pa chen pos rang gi spyi bo nas mar byon /
rang gi snying mgo gyen bstan pad+ma 'dab ma lngar gyes pa'i dbus su zla ba'i dkyil 'khor gyi steng du bzhugs par gyur /
bla ma'i thugs kar zla ba'i dkyil 'khor sogs bzlas sgom dang /
thun bsdu tshul gong smos ltar bya'o //
gsum pa las kyi kha bsgyur ba ni /
phyi sgrub kyi bsnyen pa sngon du song nas /
zhi rgyas dbang drag gi sgo nas bla ma la gsol ba gdab pa /
las tshogs khrus chu /
gzhan la byin rlabs /
sngags mdud /
lam srung rnams ni rtsa ba'i gzhung du gsal ba ltar skabs su gang bab lag tu len par bya'o //
'di dag kyang bsnyen sgrub yan lag bzhi dang sbyar na /
sngon 'gro gsag sbyong bsnyen pa /
phyi dkyil nye bsnyen /
nang dkyil sgrub pa /
las bzhi'i gsol gdab sgrub pa chen po'i tshul yin la /
de bzhi po rgyud sde bzhi'i nyams len dang yang don gyis 'byor pa yin no //
phyi sgrub zla ba gcig byed na sngon 'gro zhag bdun /
phyi dkyil bdun phrag gnyis /
nang dkyil zhag bcu tsam bya /
zhag bdun las mi byed na /
sngon 'gro zhag gsum /
phyi dkyil nang dkyil thun stod smad du 'brel ba zhag bzhi bar rnams dang /
de dag las lhag pa grub na rigs pas 'phrul bar bya'o /
!
/gnyis pa nang sgrub dgos 'dod kun 'byung nyams su len pa la gnyis /
thun mong ba sangs rgyas sman gyi bla ma'i bskyed rdzogs zung 'jug stan thog gcig tu nyams su blang ba dang /
khyad par rig pa'i ye shes rigs lnga la bsten te rgyud chen bzhi'i nges don gnad kyi nyams len no //
dang po la gnyis /
nyams len dmigs pa'i gnad /
go don shes bya'i gnad do //
dang po la gnyis /
bskyed rim dang /
rdzogs rim mo //
dang po ni /
tshogs gsag dang sems 'dzin gyi rten du sman bla'i sku brnyan lta bu'i rten dang mchod pa ci 'byor pa bsham /
phyi sgrub sngon du ma song na sngon 'gro'i rim pa rnams ci 'grub bya /
song na thun dang po'i 'go lta bur sngar bshad pa'i sngon 'gro rnams tshar re gtang grub na legs /
spros pas ma lcogs na dmigs su dgos pa rang ma yin no //
gang ltar bde ba'i gdan la lus gnad bcas te /
rang tha mal pa'i ngang nas hU~M zhes brjod pas rang nyid skad cig gis bcom ldan 'das sman gyi bla zhal gcig phyag gnyis /
sku mdog mthing ga mdangs dang ldan pa /
zhabs skyil krung gis pad zla la bzhugs pa /
phyag g.yas a ru ra rnam par rgyal ba dang g.yon lhung bzed bdud rtsi sman gyis gang ba bsnams pa /
sprul pa sku'i cha byad can /
sku la chos gos rnam pa gsum gyis bklubs par gsal ba'i spyi bor oM dkar po /
mgrin par AHdmar po /
thugs kar hU~M sngon pos mtshan par gyur /
thugs ka'i hU~M las 'od zer a ba d+hU ti'i lam brgyud /
bshang sgo nas 'og tu thon pa yi ge raM dmar por gyur /
de 'od du zhu ba las nyi ma'i dkyil 'khor yangs shing rgya che bar gyur /
slar yang thugs ka'i hU~M las 'od zer d+hU ti'i lam brgyud chu so nas thon pa nyi ma'i steng du sna tshogs rdo rje chen po zhig tu gyur /
de phyogs bzhir 'phel te cher song ba'i rwa steng ma rnams gyen du langs pa las rdo rje'i rtsig pa shin tu brtan pa /
rwa rtse steng du bsnol ba las rdo rje'i gur khang tog dang bcas par grub pa las /
nyi ma'i 'od kyis phyi rol thams cad zhu zhing 'dres pas srub dang bar mtshams med par gyur /
slar yang snying ga nas 'od zer 'phros /
bla ma yi dam sangs rgyas byang chub sems dpa' dpag tu med pa mdun gyi nam mkhar spyan drangs /
rwa gur gyi steng gi char sna tshogs pad+ma 'dab ma 'bum ldan gyi gdan la bzhugs par mos la /
phyi sgrub tu bshad pa ltar skyabs 'gro sems bskyed tshad med bzhi sgom pa'i tshig rnams lan gsum la sogs pa brjod cing /
sems can la snying rje drag tu bsgoms pa'i rkyen gyis /
nam mkha'i lha tshogs thugs rje'i dbang gis rang gi mdun du byon /
de dag gi 'od zer rang la phog pas sdig sgrib mtha' dag dag nas rang lus lha sku snang la rang bzhin med pa me long gi gzugs brnyan ltar shin tu gsal zhing brtan pa la /
mdun gyi lha tshogs rnams kyang rang nyid la thim ste gnyis su med par gyur pa'i spyi bor oM dkar po /
mgrin par AHdmar po /
snying gar hU~M sngon po /
lte bar trAM ser po /
gsang bar hrIHljang gus mtshan pa'o //
de yan chad sngon du 'gro ba'i don yin no //
de nas rang gi snying rtse mo gyen du bltas pa pad+ma 'dab brgyad du gyur pa'i ze'u 'brur zla ba la hU~M yig mthon ka chen po'i kha dog can /
de zhu ba las bai DUr+Ya yi lhung bzed kyi nang du baM las bdud rtsi'i rgya mtsho /
de'i steng du pad zla la gnas pa'i yi ge hU~M mthing ga
/de las 'od zer dpag tu med pa 'phros /
sems can thams cad kyi sdig sgrib bsal nas bcom ldan 'das sman gyi bla ma'i skur gyur /
yang 'od zer 'phros /
rgyal ba sras dang bcas pa mchod /
de thams cad kyi thugs rje byin rlabs thams cad thugs ka nas hU~M sngon po'i rnam pa bsam gyis mi khyab pa byung nas rang gi snying ga'i hU~M yig lhung bzed bcas pa la thim ste 'od du zhu ba las bcom ldan 'das sman gyi bla zhal gcig phyag gnyis /
sku mdog mthing ga mdangs dang bcas pa /
zhabs skyil krung gi pad zla la bzhugs pa /
phyag g.yas a ru ra rnam par rgyal ba dang g.yon lhung bzed bdud rtsi sman gyis gang ba bsnams pa /
sprul pa sku'i cha byad can /
sku la chos gos rnam pa gsum gyis bklubs par gsal ba'i phyag g.yas a ru ra rnam par rgyal bas g.yon lhung bzed kyi bdud rtsi dkrugs pas thig le 'od zer gyi tshul du phyogs mtshams brgyad kyi pad+ma'i 'dab ma la 'phros /
thams cad kyang hU~M las lhung bzed hU~M gis mtshan par gyur /
de las 'od 'phros sems can thams cad kyi sdig sgrib bsal /
'phags pa mchod byin rlabs bsdus te thim pa yongs su gyur pa las bcom ldan 'das sman gyi bla cha lugs gtso bo dang mtshungs pa brgyad /
zhal nang du bstan te bzhugs par gyur /
de dag gi sku'i snang ba las 'od zer dkar po rang gi spyi bor 'phros /
oM dkar por gyur pa'i 'od kyis don gnyis byas te yongs su gyur pa las /
bcom ldan 'das rnam par snang mdzad dkar po byang chub mchog gi phyag rgya can /
gsung gi snang ba las 'od zer dmar po mgrin par 'phros /
AHdmar por gyur pa'i 'od kyis don gnyis byas te yongs su gyur pa las /
bcom ldan 'das snang ba mtha' yas dmar po ting nge 'dzin gyi phyag rgya mdzad pa /
yon tan gyi snang ba las 'od zer ser po lte bar 'phros /
trAM ser por gyur pa'i 'od kyis don gnyis byas te yongs su gyur pa las /
bcom ldan 'das rin chen 'byung ldan ser po mchog sbyin dang mnyam gzhag gi phyag rgya mdzad pa /
gsum ka'ang sprul sku'i cha lugs pad zla la rdo rje'i skyil krung gis bzhugs pa /
phrin las kyi snang ba las 'od zer ljang dmar gsang gnas su 'phros /
don gnyis byas te yongs su gyur pa las rta mgrin dbang gi 'khor lo dmar la ljang ba'i mdangs can phyag gnyis gri thod 'dzin cing dur khrod kyi chas dang ldan pa /
zhabs 'dor thabs pad nyi'i gdan la 'gying ba /
thams cad kyang snang la rang bzhin med pa dwangs pa'i mkha' la 'ja' tshon shar ba ltar ma 'dres yongs rdzogs su gsal bar gyur /
de dag las 'od zer gyi snang ba dpag tu med pa 'phros /
rang bzhin chos kyi dbyings dang phyogs bcu'i sangs rgyas kyi zhing nas bla ma sman pa'i rgyal po rigs lnga'i sangs rgyas dbang gi lha dang bcas pa badzra sa mA dzaH
zhes pa tsam mam /
spro na /
ma lus sems can kun gyi mgon gyur cing //
bdud sde dpung bcas mi bzad 'joms mdzad lha //
dngos rnams ma lus ji bzhin mkhyen gyur pa'i //
bcom ldan 'khor bcas gnas 'dir gshegs su gsol //
e h+ye hi b+ha ga wAn ma hA kA ru Ni kA dr-i sh+ya hoH
sa ma ya hoH
sa ma ya satwaM/
bcom ldan 'dir ni byon pa legs //
bdag cag bsod nams skal par ldan //
bdag gi mchod yon bzhes nas kyang //
'di nyid du ni bzhugs su gsol //
pad+ma ka ma lA ya satwaM/
mdun gyi nam mkhar pad+ma'i gdan la bzhugs par mos /
oM badzra ar+g+haM nas /
shab+da pra tIts+tsha swA hAs mchod /
thugs rje kun la snyom pa'i bcom ldan 'das //
mtshan tsam thos pas ngan 'gro'i sdug bsngal sel //
dug gsum nad sel sangs rgyas sman gyi bla //
bai DUr+Ya yi 'od la phyag 'tshal bstod //
ces dang /
chos sku nam mkha' bzhin du dbyer med kyang //
gzugs sku 'ja' tshon bzhin du so sor gsal //
thabs dang shes rab mchog la mnga' brnyes pa'i //
rigs lnga bde bar gshegs la phyag 'tshal bstod //
ces bstod /
dzaHhU~M baM hoH
ye shes kyi 'khor lo dam tshig pa la thim ste gnyis su med par gyur /
sngar spyan drangs pa'i dbang gi lha la dmigs te /
oM sarba ta thA ga ta a b+hi Shiny+tsa tu mAM/
zhes gsol ba btab pas dbang gi lha rnams kyis /
ji ltar bltams pa tsam gyis ni //
lha rnams kyis ni khrus gsol ltar //
lha yi chu ni dag pa yis //
de bzhin bdag gis dbang bskur ro //
oM sarba ta thA ga ta a b+hi She ka ta sa ma ya shrI hU~M/
zhes gsung zhing bum pa'i bdud rtsis spyi bo nas blugs te dbang bskur /
sku gang /
dri ma dag
/chu lhag spyi bor 'khyil pa las rigs kyi bdag pos dbu brgyan cing dbang lha rnams kyang rang nyid la thim par gyur /
de ltar yan lag bzhi ldan gyis lhar bskyed pa de nyid /
gsal la ma 'dres pa me long gi gzugs brnyan lta bu /
snang la rang bzhin ma grub pa nam mkha'i ngos su 'ja' tshon shar ba lta bu /
gcig dang du ma las 'das shing gar yang khyab pa chu'i zla ba lta bu ste khyad chos gsum dang ldan pa'i rnam pa gsal ba /
rang gi ming rus mtshan ma'i bla dwags spangs te gdod ma nyid nas sku lnga'i dkyil 'khor yongs su rdzogs pa'i rigs 'dus bcom ldan 'das sman gyi bla ma dngos yin cing /
de'i yon tan phrin las dang bcas pa bdag la yod do snyam du nga rgyal brtan pa /
de ltar bskyed pa'i snang ba thams cad rang gi sems /
sems nyid gdod ma nas spros pa'i mtha' thams cad dang bral bas snang dus nyid nas rang bzhin gyis stong /
stong pa'i rang mdangs gsal ba lhun grub tu shar /
de gnyis kyang ya bral tha dad ma yin par gdod nas zung du 'jug pa don dam rang byung gi sman bla sku gsum yongs su rdzogs pa'i bdag nyid du shes pa rnam dag dran pa rnams la bslab cing ci gnas su mnyam par gzhag
/de la mi gnas na ting nge 'dzin rtsal sbyong gi tshul du /
spyi bo'i rnam snang sman gyi bla ma las sku'i snang ba dkar po 'phros /
lus thams cad du khyab /
gzugs kyi phung po'i rtog sgrib dag
/bum pa'i dbang thob /
bde ba'i nyams rgyud la skyes /
chos dbyings ye shes mngon du 'gyur ba'i skal pa can du byas par mos la mnyam par bzhag pa 'og ma rnams la'ang 'gre /
mgrin pa'i snang ba mtha' yas sman gyi bla ma las gsung gi snang ba dmar po 'phros /
lus thams cad du khyab /
'du shes kyi phung po'i rtog sgrib dag
/gsang ba'i dbang thob /
gsal ba'i nyams rgyud la skyes /
sor rtog ye shes mngon du 'gyur ba'i skal pa can du byas /
lte ba'i rin 'byung sman bla las yon tan gyi snang ba ser po 'phros /
lus thams cad du khyab /
tshor ba'i phung po'i rtog sgrib dag
/shes rab ye shes kyi dbang thob /
mi rtog pa'i nyams rgyud la skyes /
mnyam nyid ye shes mngon du 'gyur ba'i skal pa can du byas /
thugs ka'i mi bskyod sman bla gtso 'khor las thugs kyi snang ba sngon po 'phros /
lus thams cad du khyab /
rnam shes kyi phung po'i rtog sgrib dag
/dbang bzhi pa tshig dbang rin po che thob /
stong pa chen po'i nyams rgyud la skyes /
me long ye shes mngon du 'gyur ba'i skal pa can du byas /

gsang gnas nas don grub sman bla'i ngo bo rta mgrin dbang gi 'khor lo las phrin las kyi snang ba ljang gu 'phros /
lus thams cad du khyab /
'du byed kyi phung po'i rtog sgrib dag
/ye shes rab 'byams kyi dbang chen thob /
dbyer med zung 'jug gi nyams rgyud la skyes /
bya ba grub pa'i ye shes mngon du 'gyur ba'i skal pa can du byas par mos la thun gyi phyed yan du ting nge 'dzin de dag ci nus su bsgom pa ni bskyed rim dngos gzhi'o //
gnyis pa rdzogs rim ni /
lus gnad chos bdun nam drang por bsrang /
ngag gnad rlung rang bab tu bzhag
/sems gnad gzhan du ma yengs par thog mar bla ma dang rigs lnga so so dbyer med la mos gus dung ba re sngon du 'gro bas dngos gzhi'i ting nge 'dzin 'di ltar bsgom par bya ste /
spyi bo'i rnam snang mos gus kyi rkyen gyis 'od du zhu /
thig le dkar po rgya sran tsam pa 'od zer dkar lhag lhag 'phro ba /
me long la nyi zer phog pa bzhin blta bas mi bzod pa zhig tu gyur pa la sems gtad de ci gnas su bsgom /
de nas 'od de je gsal je che la song khong pa'i nang thams cad khengs pa dang /
lus kyi nang thams cad kyang thig le dkar po'i rang bzhin du gyur pa dang /
de la ting nge 'dzin byang na snang ba thams cad kyang 'od dang thig le dkar po'i rang bzhin du gyur pa la sems gtad de bsgom /
de'i tshe sgom mkhan sems kyi ngo bo la bltas pas bsgom bya'i thig le dang sgom mkhan gyi sems gnyis su ma grub pa'i stong gsal rig pa'i snying po can /
ngo bo ngos bzung dang bral ba nyams su myong zhing brjod pa dang bral ba de'i ngang du bzo bcos kyi rtog pas ma bslad par bskyangs pas goms pa na ngo bo stong nyid du sang nge /
rnam pa 'od dang thig ler lam me /
de gnyis dbyer med shel gong dang 'ja' tshon ltar go ba'i blo bzo ma yin par gding nas rtogs pa'i nges shes la 'pho 'gyur med par ma gyur gyi bar du bskyar bar bya'o //
des 'gres te /
mgrin pa'i lha 'od du zhu /
thig le dang 'od zer dmar po /
lte ba ser po /
snying ga mthing ga
/gsang ba ljang gu rnams la sbyang spel ci nus bya zhing /
thun gyi phyed man chad rdzogs par bya /
thun mthar rang lus lhar snang ba'ang stong nyid du bsdus te mnyam par bzhag cing /
de las ldang ba na nam mkha' la sprin ldang ba ltar zung 'jug sgyu ma'i lha sku bcom ldan 'das sman gyi bla gnas gsum rdo rje'i 'bru gsum gyis mtshan pa /
snang ba lha /
grags pa sngags /
rtog tshogs chos nyid kyi rol par mos te bsngo smon spyi ltar bya zhing spyod lam la 'jug go
/de dag gi skabs su bying rmugs byung na de dag gi dbang du ma shor ba dang /
nyams bde gsal mi rtog pa gang skyes kyang de la ma zhen pa dang /
sems 'phro gnas gang byed kyang bzo bcos dga' sdug mi bya bar gang shar ngos zin par byas la rang bab kyi ngang du lhod kyis klod la bzhag par bya'o //
gnyis pa go don shes bya'i gnad ni /
phyi ltar dpal ldan 'bras spungs kyi mchod rten phyogs bzhi dbus lnga nas gang 'dod pa'i dkyil 'khor gyi lhar snang ba ni mtshon pa'i dpe /
nang ltar rang lus spyi bo la sogs pa'i gnas lngar sman bla rigs lnga rang bzhin lhun grub tu bzhugs pas gang bsgom pa de ltar snang ba ni mtshon tshul gyi rtags /
gsang ba bde gsal mi rtog stong pa zung 'jug lnga po mtshan ma'i sgom pa la brten nas mtshan ma med pa'i tshul du skye ba mtshon bya'i don /
de dag kyang de kho na nyid chos thams cad skye ba med pa'i klong du gdod nas ro mnyam pa ni gnas lugs kyi gshis su grub pa ste rgyas par rtsa ba'i gzhung las shes par bya'o //
gnyis pa nang sgrub kyi nyams len khyad par ba zhal gdams dngos grub kyi rdzing bu las gsungs pa ni /
rten mchod gong smos de tsam gyis chog
/sngon 'gro spyi dang bye brag kyang bshad ma thag pa dang 'dra ba las /
skabs 'dir phyi dkyil yang sman bla longs skur bsgom dgos pas /
rang tha mal pa'i sogs nas /
bdud rtsi sman gyis gang ba bsnams pa /
longs spyod rdzogs pa sku'i cha lugs can dar dang rin po che'i rgyan gyis brgyan par gsal ba'i spyi bor oM dkar po /
sogs srung 'khor /
skyabs sems rdzogs pa'i mjug
/gsang bar hrIHljang gus mtshan pa'o //
zhes pa'i bar 'don bsgom du bya /
spyi bo'i oM las sku'i rig pa'i ye shes sku mdog dkar po g.yas sman gyi 'khor lo /
mgrin pa'i AHlas gsung gi rig pa'i ye shes dmar po g.yas pad+ma /
snying ga'i hU~M las thugs kyi rig pa'i ye shes sngon po g.yas rdo rje /
lte ba'i trAM las yon tan rig pa'i ye shes ser po g.yas rin po che /
gsang gnas kyi hrIHlas phrin las rig pa'i ye shes ljang gu g.yas rgya gram /
snying ga'i dbus su rigs 'dus kun bzang sman pa'i rgyal po mthing ga g.yas sman mchog rnam par rgyal ba 'dzin cing /
g.yon pa rnams bdud rtsi sman gyis gang ba'i lhung bzed mnyam gzhag gi steng du bsnams pa /
mtshan dpe'i rgyan rdzogs longs spyod rdzogs pa sku'i cha lugs can /
dar dang rin po ches brgyan cing zhabs skyil mo krung gis pad zla la bzhugs pa /
de dag gi thugs kar zla ba'i dkyil 'khor la rigs lnga so so'i sa bon dang /
rigs 'dus sman pa'i rgyal po'i thugs kar hU~M mthing gsal /
so so'i sngags kyi phreng ba g.yas skor du gsal bar gyur /
zhes mos la /
thog mar snying ga'i thugs rdor sems rig pa'i ye shes kyi thugs ka'i hU~M sngags phreng dang bcas pa la sems rtse gcig tu gtad nas /
oM AHbadzra gu ru gu Na sid+d+hi hU~M/
zhes bzlas pa'i dngos gzhi bya /
thun mthar sman gyi dngos grub bsdu ba'i sngags ni /
oM AHhU~M swA hA a mr-ita dzI ban+ti b+hai Sha dz+ye sarba sid+d+hi hU~M hoHswA hA/
zhes brgya 'am nyer gcig bzla /
dngos su 'byor dang sogs sngags dang bcas pas mchod /
rnam shes rnam dag me long ye shes sku
/mthing gsal rdo rje sman gyi lhung bzed bsnams //
thugs mchog mi bskyod rig pa'i ye shes che //
'gro ba'i zhe sdang 'joms la phyag 'tshal bstod //
ces pas bstod /
bcom ldan 'das rdor sems rig pa'i ye shes khyed la mkhyen pa'i ye shes /
brtse ba'i thugs rje /
mdzad pa'i phrin las dpag tu med pa mnga' bas /
bdag la bde gshegs thams cad kyi thugs kyi byin rlabs zhugs shing /
rtsa ba thugs kyi rgyud kyi tshig don ma lus pa rgyud la skye bar byin gyis brlab tu gsol /
zhes snying khong rus pa'i gting nas gsol ba dung dung pa lan brgya rtsa gcig btab pas /
de'i thugs ka nas 'od mthing gsal phyogs bcur 'phros /
phyogs bcu'i sangs rgyas byang sems thams cad dang /
sman gyi rig 'dzin dang /
drang srong mngon par shes pa mnga' ba thams cad rdor sems rig pa'i ye shes kyi rnam par spyan drangs /
de rnams mdun gyi nam mkhar sprin phung ltar gtibs nas bzhugs pa'i thugs rje'i 'od zer gyis /
'gro ba thams cad kyi nad gdon sdig sgrib sbyangs /
slar yang de rnams rang gi thugs kar bzhugs pa'i rig pa'i ye shes la dbyer med du thim /
de nyid kyang 'od du ltem gyis zhu ba las /
rtsa ba thugs kyi rgyud bai DUr+Ya las grub pa'i yi ge'i rnam par snying ga'i rtsa 'khor thams cad khyab /
zhe sdang gis bskyed pa'i rtog pa dang /
des bskyed pa'i nad gdon dag
/thugs kyi byin rlabs zhugs /
rtsa ba thugs kyi rgyud kyi tshig don ma lus pa khong du chud par gyur /
zhes mos /
des 'gres te /
spyi bo'i sku rnam snang rig pa'i ye shes kyi thugs ka'i oM sngags phreng dang bcas pa la dmigs te /
oM AHbud+d+ha gu ru gu Na sid+d+hi hU~M/
zhes dang thun mthar dngos grub sdud sngags bzla /
gong ltar mchod cing /
bstod pa ni /
gzugs phung rnam dag chos dbyings ye shes sku
/dung mdog 'khor lo sman gyi lhung bzed bsnams //
sku mchog rnam snang rig pa'i ye shes che //
'gro ba'i gti mug 'joms la phyag 'tshal bstod //
bcom ldan 'das rnam snang rig pa'i ye shes khyed la mkhyen pa'i ye shes /
brtse ba'i thugs rje /
mdzad pa'i phrin las dpag tu med pa mnga' bas /
bdag la bde gshegs thams cad kyi sku'i byin rlabs zhugs shing /
bshad pa sku'i rgyud kyi tshig don ma lus pa rgyud la skye bar byin gyis brlab tu gsol /
zhes snying khong rus pa'i gting nas gsol ba dung dung pa lan brgya rtsa gcig btab pas /
de'i thugs ka nas 'od zer dkar po phyogs bcur 'phros /
phyogs bcu'i sangs rgyas byang sems thams cad dang /
sman gyi rig 'dzin dang /
drang srong mngon par shes pa mnga' ba thams cad rnam snang rig pa'i ye shes kyi rnam par spyan drangs /
de rnams mdun gyi nam mkhar sprin phung ltar gtibs nas bzhugs pa'i thugs rje'i 'od zer gyis /
'gro ba thams cad kyi nad gdon sdig sgrib sbyangs /
slar yang de rnams rang gi spyi bo'i rig ye la bstim /
de nyid kyang 'od du ltem gyis zhu ba las /
bshad pa sku'i rgyud zla shel las grub pa'i yi ge'i rnam par spyi bo'i rtsa 'khor thams cad la khyab /
gti mug gis bskyed pa'i rtog pa dang /
des bskyed pa'i nad gdon dag
/sku'i byin rlabs zhugs /
bshad pa sku'i rgyud kyi tshig don ma lus pa khong du chud par mos /
de bzhin du /
lte ba'i yon tan rin 'byung rig pa'i ye shes kyi thugs ka'i trAM yig sngags phreng dang bcas pa la dmigs te /
oM AHrat+na gu ru gu Na sid+d+hi hU~M/
zhes dang thun mthar dngos grub sdud sngags bzla /
mchod cing bstod pa ni /
tshor ba rnam dag mnyam nyid ye shes sku
/gser mdog rin chen sman gyi lhung bzed bsnams //
yon tan rin 'byung rig pa'i ye shes che //
'gro ba'i nga rgyal 'joms la phyag 'tshal bstod //
bcom ldan 'das rin 'byung rig pa'i ye shes khyed la mkhyen pa'i ye shes /
brtse ba'i thugs rje /
mdzad pa'i phrin las dpag tu med pa mnga' bas /
bdag la bde gshegs thams cad kyi yon tan gyi byin rlabs zhugs shing /
man ngag yon tan rgyud kyi tshig don ma lus pa rgyud la skye bar byin gyis brlab tu gsol /
zhes snying khong rus pa'i gting nas gsol ba dung dung pa lan brgya rtsa gcig btab pas /
de'i thugs ka nas 'od zer ser po phyogs bcur 'phros /
phyogs bcu'i sangs rgyas byang sems thams cad dang /
sman gyi rig 'dzin dang /
drang srong mngon par shes pa mnga' ba thams cad rin 'byung rig ye'i rnam par spyan drangs /
de rnams mdun gyi nam mkhar sprin phung ltar gtibs nas bzhugs pa'i thugs rje'i 'od zer gyis /
'gro ba thams cad kyi nad gdon sdig sgrib sbyangs /
slar yang de rnams rang gi lte ba'i rig ye la bstim /
de nyid kyang 'od du ltem gyis zhu ba las /
man ngag yon tan rgyud gser zhun las grub pa'i yi ge'i rnam par lte ba'i rtsa 'khor thams cad la khyab /
nga rgyal gyis bskyed pa'i rtog pa dang /
des bskyed pa'i nad gdon dag
/yon tan gyi byin rlabs zhugs /
man ngag yon tan rgyud kyi tshig don ma lus pa khong du chud par mos /
de nas /
gsang ba'i phrin las don grub rig pa'i ye shes kyi thugs ka'i hrIHsngags phreng dang bcas pa la dmigs te /
oM AHkarma gu ru gu Na sid+d+hi hU~M/
zhes pa dang thun mthar dngos grub sdud sngags bzla /
mchod cing bstod pa ni /
'du byed rnam dag bya grub ye shes sku
/ljang gsal rgya gram sman gyi lhung bzed bsnams //
phrin las don grub rig pa'i ye shes che //
'gro ba'i phrag dog 'joms la phyag 'tshal bstod //
bcom ldan 'das don grub rig pa'i ye shes khyed la mkhyen pa'i ye shes /
brtse ba'i thugs rje /
mdzad pa'i phrin las dpag tu med pa mnga' bas /
bdag la bde gshegs thams cad kyi phrin las kyi byin rlabs zhugs shing /
phyi ma phrin las rgyud kyi tshig don ma lus pa rgyud la skye bar byin gyis brlab tu gsol /
zhes snying khong rus pa'i gting nas gsol ba dung dung pa lan brgya rtsa gcig btab pas /
de'i thugs ka nas 'od zer ljang gu phyogs bcur 'phros /
phyogs bcu'i sangs rgyas byang sems thams cad dang /
sman gyi rig 'dzin dang /
drang srong mngon par shes pa mnga' ba thams cad don grub rig ye'i rnam par spyan drangs /
de rnams mdun gyi nam mkhar sprin phung ltar gtibs nas bzhugs pa'i thugs rje'i 'od zer gyis /
'gro ba thams cad kyi nad gdon sdig sgrib sbyangs /
slar yang de rnams rang gi gsang ba'i rig ye la bstim /
de nyid kyang 'od du ltem gyis zhu ba las /
phyi ma phrin las rgyud g.yu zhun las grub pa'i yi ge'i rnam par gsang ba'i rtsa 'khor thams cad la khyab /
phrag dog gis bskyed pa'i rtog pa dang /
des bskyed pa'i nad gdon dag
/phrin las kyi byin rlabs zhugs /
phyi ma phrin las rgyud kyi tshig don ma lus pa khong du chud par mos /
de nas mgrin pa'i gsung mtha' yas rig pa'i ye shes kyi thugs ka'i AHdang sngags phreng la dmigs te /
oM AHpad+ma gu ru gu Na sid+d+hi hU~M/
zhes pa dang thun mthar dngos grub sdud sngags bzla /
mchod cing bstod pa ni /
'du shes rnam dag sor rtog ye shes sku
/dmar gsal pad+ma sman gyi lhung bzed bsnams //
gsung mchog mtha' yas rig pa'i ye shes che //
'gro ba'i 'dod chags 'joms la phyag 'tshal bstod //
bcom ldan 'das mtha' yas rig pa'i ye shes khyed la mkhyen pa'i ye shes /
brtse ba'i thugs rje /
mdzad pa'i phrin las dpag tu med pa mnga' bas /
bdag la bde gshegs thams cad kyi gsung gi byin rlabs zhugs shing /
rgyud chen bzhi'i tshig don la mi brjed pa'i gzungs thob par byin gyis brlab tu gsol /
zhes snying khong rus pa'i gting nas gsol ba dung dung pa lan brgya rtsa gcig btab pas /
de'i thugs ka nas 'od zer dmar po phyogs bcur 'phros /
phyogs bcu'i sangs rgyas byang sems thams cad dang /
sman gyi rig 'dzin dang /
drang srong mngon par shes pa mnga' ba thams cad mtha' yas rig ye'i rnam par spyan drangs /
de rnams mdun gyi nam mkhar sprin phung ltar gtibs nas bzhugs pa'i thugs rje'i 'od zer gyis /
'gro ba thams cad kyi nad gdon sdig sgrib sbyangs /
slar yang de rnams rang gi mgrin pa'i rig ye la bstim /
de nyid kyang 'od du ltem gyis zhu ba las /
rgyal ba sras dang bcas pa'i mkhyen rab gzungs dang spobs pa gsung dbyangs yan lag drug cu thams cad pad+ma rA ga las grub pa'i A li kA li'i rnam par mgrin pa'i rtsa 'khor thams cad la khyab /
'dod chags kyis bskyed pa'i rtog pa dang /
des bskyed pa'i nad gdon dag
/gsung gi byin rlabs zhugs /
mi brjed pa'i gzungs dang mi 'phrog pa'i spobs pa thob par mos /
de nas /
snying dbus rigs 'dus kun bzang sman pa'i rgyal po'i thugs ka'i hU~M yig sngags phreng dang bcas pa la dmigs te /
oM AHbadzra gu ru gu Na sid+d+hi hU~M/
zhes dang thun mthar dngos grub sdud sngags bzla /
mchod cing bstod pa ni /
ma rig rnam dag rang byung ye shes sku
/bai DUr+Ya 'od sman mchog lhung bzed bsnams //
rigs drug khyab bdag kun bzang sman gyi bla //
'gro ba'i skyabs mgon khyod la phyag 'tshal bstod //
bcom ldan 'das rigs 'dus kun bzang sman pa'i rgyal po khyed la mkhyen pa'i ye shes /
brtse ba'i thugs rje /
mdzad pa'i phrin las dpag tu med pa mnga' bas /
bdag la bde gshegs thams cad kyi sku gsung thugs yon tan phrin las kyi byin rlabs yongs rdzogs zhugs shing /
bdud rtsi snying po yan lag brgyad pa gsang ba man ngag gi rgyud chen bzhi'i tshig don ma lus pa rgyud la skye bar byin gyis brlab tu gsol /
zhes snying khong rus pa'i gting nas gsol ba dung dung pa lan brgya rtsa gcig btab pas /
de'i thugs ka nas 'od zer kha dog sna lnga phyogs bcur 'phros /
phyogs bcu'i sangs rgyas byang sems thams cad dang /
sman gyi rig 'dzin dang /
drang srong mngon par shes pa mnga' ba thams cad rigs 'dus kun bzang sman pa'i rgyal po'i rnam par spyan drangs /
de rnams mdun gyi nam mkhar sprin phung ltar gtibs nas bzhugs pa'i thugs rje'i 'od zer gyis /
'gro ba thams cad kyi nad gdon sdig sgrib sbyangs /
slar yang de rnams rang gi snying dbus sman bla la bstim /
de nyid kyang 'od du zhu ba las /
sangs rgyas thams cad kyi mkhyen brtse nus pa'i rang bzhin rgyud chen bzhi po rin po che sna tshogs las grub pa'i yi ge'i rnam par lus kyi rtsa gnas thams cad du khyab /
ma rig pas bskyed pa'i rtog pa dang /
des bskyed pa'i nad gdon dag
/byin rlabs yongs rdzogs zhugs /
rgyud bzhi cha lag dang bcas pa'i tshig don ma lus pa khong du chud par mos /
phyi ma gnyis kyi bzlas bsgom gzhung nas ha cang mi gsal yang lha bsgom par gsungs pa dang /
sbyang bya sbyong byed sbyangs 'bras kyi 'brel las chad du mi rung bas shugs kyis thob pa yin no //
thun 'jog pa na /
bdag nyid lhar gsal ba yang rim gyis 'dus te nam mkha' la 'ja' yal ba ltar song bar mos la mnyam par gzhag
/slar sgyu ma lta bu'i gzugs kyi skus 'gro ba'i don byed par mos la ldangs shing /
gnas gsum 'bru gsum gyis byin gyis brlab pa dang khyer so gsum gyi grub mtha' lam du bslangs shing bsngo smon shis brjod kyis mtha' brgyan te spyod lam la 'jug go
/'di dag gi skabs su srod thun gyi mjug lta bur dam can sde dgu'i gtor chog tshar re thon na legs la /
yang na gtor ma'i lhan thabs tshogs gnyis myur rdzogs ltar gtso 'khor kun la thun mong du 'bul yang chog go
/phyi ma ltar na phyi sgrub ltar 'bul gtor sogs sngon nas bkod cing gtor ma byin brlab phyi sgrub ltar bya'o //
'dir shes par bya ba'i gnad cung zad bkod na /
rang tha mal pa'i ngang nas ngag tu hU~M zhes brjod pa'i rkyen gyis skad cig gis lha skur dran pa tsam byas te gnas gsum byin gyis brlab pa ni bya rgyud kyi nyams len dang sgo mthun pa ste /
spyir bya rgyud la bdag bskyed yod med rtsod gzhi che yang /
rnying ma rang lugs la khyad par bdag gi rnal 'byor bzhed par ma zad /
bdag bskyed mi bzhed pa'i phyogs la'ang sngags dang phyag rgya sogs kyis gzhi lus byin gyis brlabs par bshad pas /
skabs 'dir yang gzhi lus byin gyis brlab pa'i phyir lhar dran pa tsam las bskyed rim dngos gzhi ma yin pa'i phyir 'gal ba med /
de nas srung 'khor bsgom pa sogs kyi rjes ye shes pa spyan drangs te /
de'i 'od zer gyis rang lus lhar dran pa'i gsal snang sngar las gsal zhing brtan par bsgom pa spyod rgyud kyi nyams len /
ye shes pa rang la bstims nas gnas lngar 'bru lngas rgyas gdab pa rnal 'byor rgyud kyi nyams len /
thun mong bar snying mgo thur du blta ba blos gyen du bslang ba'i pad+ma 'dab brgyad kyi dbus dang 'dab mar rdo rje'i cho ga gsum bskyed tshul gyis sman bla dgu dang /
de bzhin gnas gzhan gyi lha bsgom pa dang /
de rnams la sems 'dzin pa dang /
bskyed rim la ltos pa'i rdzogs rim lha sku bde gsal stong nyid du bsgom pa dang /
khyad par ba la gnas lngar rigs lnga'i bzlas sgom bya ba bla med kyi nyams len yin pas /
don du rgyud sde bzhi'i nyams len thams cad stan thog gcig tu tshang ba'i gdams pa khyad par can yin par /
rje btsun thams cad mkhyen pa 7'jam dbyangs mkhyen brtse'i dbang pos thun mong ma yin pa'i gsang ba'i gnad lhug par bkrol te bka' bstsal to //
'di la bsnyen sgrub las gsum du dbye na /
sngon 'gro dang bskyed rim ni bsnyen pa /
rdzogs rim sgrub pa /
khyad par ba las la sbyor ba'i don yin zhing /
spyir nang sgrub dngos gzhi thun mong gi bskyed rdzogs de dag yin pas snga ma'i ting nge 'dzin brtan nas phyi ma phyi ma la 'jug pa sngags spyi'i lugs yin kyang /
deng sang 'brel 'jog dang grangs bsnyen lhur byed pa dag gis nang sgrub zla gcig lta bu byed na thun mong ba la zhag bcu /
khyad par ba la zhag nyer gcig byas pa'i khongs su rigs lnga gtso bo dang bcas pa cha snyoms te re re la 'bum phrag re /
dngos grub sdud sngags re re bzhin stong phrag lhag re 'gro bar bya /
de'ang khyad par ba la thun re re bzhin zlas sgom tshang ma khyug tsam 'gro bar byas nas grangs gsag bya skabs su bab pa de nyid la gtso bor bton pa'am /
de tsam ma lcogs na gnas lnga'i lha rdzogs par bsgom /
thog mar rdor sems rig ye'i bsnyen grangs ma rdzogs bar de kho na bzlas pas mchod bstod sogs bya zhing /
gzhan rnams thun mjug tu bzlas pa bdun gsum tsam bya ba las /
mchod bstod gsol 'debs rnams bskyur /
de nas rdor sems rig ye'i bsnyen pa khyug tsam las mchod bstod gsol 'debs bzhag la /
rnam snang rig ye'i bzlas pa mchod bstod sogs bya ba'i rigs 'gres kyis bzlas grangs rdzogs par bya zhing /
zhag grangs de tsam mi lcogs na /
thun mong ba zhag gsum /
khyad par ba zhag bdun te /
bcu phrag gcig gi khongs su 'grub par bya'o /
!
/gsum pa gsang sgrub skal ldan myur 'dren nyams su len pa la gsum /
bskyed rim /
rdzogs rim /
zung 'jug gi ngo sprod do //
de la phyi ma gnyis rdzogs rim sku gsum rang shar cha lag dang bcas pa las shes par bya /
'dir bskyed pa'i rim pa bshad pa la'ang gnyis /
thun mong phyi'i dkyil 'khor la brten pa dang /
khyad par lus kyi dkyil 'khor la brten pa'o //
dang po ni /
de'ang gsang sgrub 'don bsgom sbrags mar bkod pa ni las gzhung dngos grub bang mdzod nyid yin la /
de nyid bltas chog tu bsdebs pa las byang bdud rtsi'i rdzing bu las ji skad bshad pa ltar lag tu bstar bas khyab pa las /
sbyor ba bsham bkod kyi skabs /
dam tshig gi sku brnyan rab gnas ldan pa /
dkyil 'khor spros bcas rdul tshon dang ras bris /
spros med tshom bu la brten pa'i gtor mchod bkod pa'i khyad par ji ltar 'byor pa rgyas spros su bsham /
dngos gzhi thun dang por brgyud pa'i gsol 'debs sngon du 'gro bas phyi gtor bsngos pas kun tshims ltar phyogs skyong gzhi bdag la gtor ma byin la bka' bsgo
/'byung po rnams la gtor ma byin bden pa bdar la bskrad /
yi dam gyi nga rgyal dang ldan pa'i ngang nas /
rang 'dra'i khro tshogs dpag tu med pa 'phros pas bgegs rigs thams cad lcags ri chen po'i mthar ded par bsam zhing /
gu gul gyi dud pa btang /
rol mo dang bcas nas mtshams bcad /
srung 'khor brtan par bsgom /
de nas bzung ste mtshams dam par bcad cing de'i spang blang spyi ltar bya /
skyabs sems nas brtsam rjes bsdu'i bar tshig rjes su don dran pa'i 'don bsgom sbrags te bya dgos pa'i bsgom don las byang gi tshig ris las gsal ba ltar la /
bskyed rim dngos gzhi'i thog mar gal che ba /
chos thams cad stong nyid spros bral gyi ngang la mnyam par bzhag pa de bzhin nyid kyi ting 'dzin /
de ltar ma rtogs pa'i 'gro ba rnams la snying rje bskyed pa kun tu snang ba'i ting 'dzin /
stong nyid snying rje zung 'jug gi rang rtsal rang rig gser gyi rdo rjer bsgom pa rgyu'i ting 'dzin te de gsum ni 'chi bar skye gsum gyi srid pa sbyong zhing /
sku gsum gyi gsos 'debs par byed pas chad du mi rung ba'i don gal po che yin /
rgyu'i rdo rje de las e sogs rim par spros te snod gzhal yas khang gdan dang bcas pa bskyed /
gdan gyi steng du rdo rje nyid hrIHdmar bye ru'i mdangs lta bu /
phyogs bzhir ha ri ni sa mthing ser dmar ljang rnams su gyur pa'i 'od kyis don gnyis byas /
tshur 'dus te dbus su rdo rje dang gri gug
/'dab bzhir gri gug re rer gyur /
de yongs su gyur pa las rta mgrin yab yum /
rigs bzhi'i mkha' 'gro dbu gtsug bla ma rigs lnga bcas gsal ba'i thams cad kyi thugs kar nyi ma'i dkyil 'khor sran ma phyed gshags tsam gyi steng du /
bla ma rdor sems la hU~M/
rnam snang la oM/
rin 'byung la swA/
snang ba mtha' yas la AH
don grub la hA/
yum lnga la rim bzhin mUM lAM mAM pAM tAM/
rta mgrin yab yum la hrIHdang ma /
mkha' 'gro bzhi po la ha ri ni sa /
thams cad kyang spus bris pa lta bu so so'i rang mdog 'od zer mtha' yas pa 'phro ba /
gzhan yang steng gi cha la bka' brgyud bla ma /
bar gyi cha la yi dam lha tshogs /
'og gi cha la chos skyong srung ma rnams sprin bzhin gtibs par bsam /
de'ang bdag dang mdun du bshams pa'i dkyil 'khor sgrub rdzas dang bcas pa sems nyid stong pa'i rang mdangs 'khrul pas tha dad du brtags kyang /
don gyi ngo bo ro mnyam du rdzogs par shes pas snang srid thams cad gcig dang tha dad las 'das pa'i rang byung lhun grub kyi dkyil 'khor chen por gdod nas grub pa'i rtogs pa klong du ma gyur kyang mos sgom gyi nges shes brtan par bya'o //
de nas gtso 'khor thams cad kyi gnas gsum gyi yig 'bru las 'od zer 'phros /
rang 'dra ba'i ye shes pa spyan drangs te dam tshig pa la thim pas gnyis med du gyur pa la /
rang lus tha mal gyi rnam pa du mas phyag 'tshal zhing /
lha rnams kyang dgyes pas brda'i lan bstsal ba dang /
rang nyid rta phag yab yum gyi sbyor mtshams nas mchod pa'i lha mo dpag tu med pas lha'i mchod rdzas du ma thogs te mchod cing dbyangs kyi yan lag rgya mtshos bstod par bsams la de dag gi phrin las rnams dal bar gtang /
de'i rjes 'brel du dbang blang ba ni /
spyi bo'i bla ma rdo rje sems dpa' rig pa'i ye shes yab yum la mos gus dung ba byas nas bdag la dbang mchog bskur du gsol /
zhes gsol ba btab pas bla ma yab yum gyi sbyor mtshams nas bde ba'i sgra dang 'od zer sna lnga bde ba'i rang bzhin can du 'phros /
phyogs bcu'i sangs rgyas thams cad spyan drangs yab kyi zhal du zhugs /
sku'i dbyibs brgyud /
thugs kar rjes chags kyi mes zhu /
rdo rje'i lam nas yum gyi mkhar lhung ba'i sbyor mtshams nas /
dngul chu mu tig dri med zhu ba'i khu ba lta bu ngang chi li li rgyun mi chad babs /
rang gi tshangs bug nas zhugs /
thog med nas bsags pa'i nad gdon sdig sgrib nyes ltung thams cad dri ma'i rnam par nag nu ru ru ded /
ba spu'i bu ga dang 'og sgo nas thon /
dbang chen gser gyi sa gzhi'i 'og tu song /
lus shel gong g.ya' dag pa'am phru ma phus btab pa ltar phyi gsal nang gsal du gyur pa las /
bdud rtsi de nyid yar log lte ba'i rtsa 'khor man gang ba bum dbang /
snying ga man chad gang ba gsang dbang /
mgrin pa man chad gang ba shes rab ye shes /
spyi bo man chad gang bas dbang bzhi thob lus zag med kyi bde bas gang ba la sems ci gnas su bzhag go
/bzlas pa la gnyis /
dngos grub sgrub pa bde chen gyi bzlas pa dang /
thugs dam bskul ba spro bsdu'i bzlas pa'o //
dang po ni /
spyi bo'i bla ma'i thugs srog las sngags phreng mu tig dmar po bstar la brgyus pa bzhin du byung gsang gnas nas brgyud /
rang gi spyi bo'i rta mgo'am tshangs bug nas zhugs /
rdo rje'i lam nas yum gyi mkhar zhugs /
phag zhal gyi spyi bo nas thon /
spyi bo'i bla ma'i yum gyi b+ha ga nas zhugs /
zhal nas thon yab kyi zhal du 'khor ba las 'od zer mtha' yas mu med pa 'phros pas /
spyir 'gro ba sems can thams cad kyi sdig sgrib sbyangs /
sangs rgyas kun la mnyes pa'i mchod pa phul /
sku gsung thugs kyi byin rlabs bsdus /
sngags phreng nang du 'jug pa dang lhan cig rang la thim pas dngos grub rnam pa gnyis thob /
rang nyid rigs 'dus dkyil 'khor thams cad kyi bdag por gyur pa'i nga rgyal lhag par brtan pas spyi sngags /
oM AHhU~M/
badzra ma hA gu ru sarba gu Na sid+d+hi hU~M/
oM AHhU~M swA hA/
mUM lAM mAM pAM tAM/
hrIHmaHhaHriHniHsaH
tsit+ta hrIng hrIng sarba sid+d+hi sa ma ya /
dzaHhU~M baM hoH
zhes pa bzla ste grangs tshad bye ba'o //
de nas nye snying bzla ba'i skabs /
gtso bo'i thugs srog las sngags phreng bai DUr+Ya'i phreng ba lta bu byung ba dang /
'od kyis 'gro ba'i zhe sdang sgrib pa sbyangs /
sangs rgyas thams cad kyi thugs la mnyes mchod phul bas de'i byin rlabs bsdus /
me long lta bu'i ye shes kyi dngos grub thob /
rang nyid rdor sems rig pa'i ye shes kyi ngo bor gyur par mos pas /
oM AHbadzra gu ru gu Na sid+d+hi hU~M/
zhes pa 'bum phrag bzla /
'khor rigs bzhi so so dang sbyar ba'i ting nge 'dzin de yis rigs 'gres te nang sgrub khyad par bar bshad pa'i sngags bzhi po khri phrag re bzla /
rta mgrin gyi thugs ka'i sa bon las sngags phreng dmar po rang gi zhal dang yum gyi zhal brgyud /
de'i gsang ba nas rang gi gsang bar zhugs /
snying gar thim pa'i 'od kyis spro bsdu sngar bzhin byas la /
de ba DA ki nI ha ri ni sa tsit+ta hring hring sarba sid+d+hi dzaHhU~M baM hoH
zhes pa'ang khri'am 'bum ci 'grub bzla'o //
gnyis pa thugs dam bskul ba spro bsdu'i zlas pa ni /
rtsa ba gsum gyi dkyil 'khor pa rnams kyi spyi bo nas 'od zer dkar po phyogs bcur 'phros /
bde gshegs thams cad kyi sku la phog
/mchod pas sku mnyes par byas /
sku'i dngos grub bsdus /
sems can thams cad kyi lus sgrib sbyangs /
lus dbang du bsdus nas /
slar spyi bor thim par bsam la sngags snga ma rnams bzla /
yang mgrin pa nas 'od zer dmar po phyogs bcur 'phros /
bde gshegs kun gyi gsung la phog
/mchod pas gsung mnyes par byas /
gsung gi dngos grub bsdus /
sems can gyi ngag sgrib sbyangs /
ngag dbang du bsdus nas /
slar mgrin par thim par bsam la bzla /
thugs ka nas 'od zer mthing gsal phyogs bcur 'phros /
bde gshegs kun gyi thugs la phog
/mchod pas thugs mnyes par byas /
thugs kyi dngos grub bsdus /
sems can gyi yid sgrib sbyangs /
yid dbang du bsdus nas /
slar thugs kar thim par bsam la bzla'o //
de'ang thun bzhir bcad pa'i thun gyi dngos gzhi bde chen gyi bzlas pa bya zhing /
thun smad sum cha tsam spro bsdu'i bzlas pa dang /
thun mthar dngos grub sdud sngags nyer gcig tsam bzlas la dbyangs gsal yig brgya rten snying lan gsum gsum brjod pas lhag chad bskang zhing brtan par bya /
gtor mchod byin rlabs gong du song bas 'thus pas gtor 'bul dngos ni /
hU~M hrIH
rgyal ba kun dngos bla ma sman gyi bla //
sku lnga'i bdag nyid gtso 'khor ma lus rnams //
gshegs byon skye 'phri 'khrul rtog mi mnga' yang //
'gro rnams tshogs rdzogs mchod gtor bzhes phyir gshegs //
lha rnams kyi rdo rje'i ljags 'od zer gyi sbu gus gtor ma'i bcud drangs te gsol bas zag med kyi bde bas dgyes par gyur /
oM AHhU~M/
badzra ma hA gu ru sarba gu Na sid+d+hi hU~M/
oM AHhU~M swA hA/
mUM lAM mAM pAM tAM/
hrIHma ha ri ni sa tsit+ta hrIng hrIng sa pa ri wA ra i dam ba liM ta kha kha khA hi khA hi /
d+harma pA la sa pa ri wA ra i daM ba liM ta kha kha khA hi khA hi /
lan gsum gyis phul /
ar+g+haM pAd+yaM puSh+pe d+hU pe A lo ke gan+d+he nai wid+ya shab+da pU dza hoH
rU pa /
shab+da /
gan+d+he /
ra sa /
spar+she pU dza hoH
ma hA sarba pany+tsa /
ma hA rak+ta /
ma hA ba liM ta /
ma hA mAM sa /
ma hA rak+ta /
ma hA kiM ni ri ti bo d+hi tsit+ta ma hA su kha ga Na gu h+ya pU dza hoH
hU~M hrIH
bla ma yi dam dpa' bo mkha' 'gro dang //
chos skyong dam can nor lha gzhi bdag sogs //
'jig rten 'das dang ma 'das 'khor 'das mgron //
zag med bde skyed gtor ma'i mchod pa bzhes //
gtor ni chags med ma ni kun la khyab //
'khor 'das kun gyi bde legs yon tan gter //
ma tshang spangs pa'i mchod sprin bla med rnams //
mkha' khyab bsngos pas don gnyis lhun grub shog
/ces dang /
las byang nang gi
/hU~M hrIH
skye med dbyings las sogs mchod bstod gsol gdab mdor bsdus /
hU~M/
rigs 'dus bla ma sogs gsham gyi nongs bshags mgron thabs kyi lha rnams rten la brtan bzhugs /
bdag bskyed bsdu ldang bsngo smon shis brjod bcas bya zhing /
dran shes dang ldan pas spyod lam so sor ye shes sgyu ma'i rol par lam du khyer ba'i ting nge 'dzin la bslab bo //
slar thun la 'jug pa na gtor mchod kha gsos /
brgyud 'debs nyin re tshar re tsam gyis chog
/srung 'khor yang tshig tu brjod ma brjod gang byas kyang rung la dmigs pa'i gsal 'debs bskyar mar bya /
skyabs sems nas brtsam shis brjod kyi bar sngar ltar chad lhag med pa bya ba las /
bstod pa'ang las byang dang gsang sgrub kyi tshig gnyis res mos sam gang rung res chog
/bsnyen tshad kyang gong smos ltar grub na mchog yin la /
don du spyi sngags gtso bor bzla /
de'i bcu cha rdor sems rig ye /
de'i bcu cha 'khor bzhi /
de'i bcu cha dngos grub sdud sngags /
rta phag gang 'grub bam 'khor bzhi dang 'dra ba yin la /
sgrub pa grol khar tshe sgrub dmigs bzlas ci 'grub /
dngos grub sdud sngags stong phrag gcig 'gro bar bya'o //
de'ang thog mar spyi sngags sogs so so'i grangs ma sogs bar de nyid la bungs len zhing thog mtha' gzhan rnams cung zad re bzla /
gsang sgrub zla gcig lhag tsam byed na bdun gsum la spyi sngags /
bdun gcig la 'khor sngags /
zhag gsum tshe sgrub /
grol ba'i nangs mor sman gyi dngos grub sdud sngags stong phrag gcig 'gro bar bya'o /[ ÔÅª ]/de la tshe sgrub pa'i dmigs pa ni /
gtso 'khor rnams kyi thugs ka nas 'od zer dmar po 'phros /
phyi snod kyi 'jig rten khams kyi 'byung ba lnga'i bcud kyi dwangs ma /
nang bcud kyi sems can thams cad kyi tshe dang bsod nams dpal dang 'byor pa bkrag dang gzi brjid thams cad dang /
phyogs bcu'i sangs rgyas thams cad kyi mthu dang byin rlabs thugs rje thams cad /
'chi med tshe'i bdud rtsi 'od zer gyi rnam pa chi li li byung /
spyi gtsug gi rdo rje sems dpa'i ka pA lar bsdus /
de nas phyir lud /
bdag gi tshangs bug nas zhugs /
rtsa 'khor rim gyis brgyud /
lus kyi nang bdud rtsis ltem gyis gang bas 'chi med rdo rje'i tshe thob par bsam la sngags sham bu can bzla'o //
srod thun la gtor 'bul dang /
mchod bstod gsol gdab zin nas dam can sde dgu'i gtor 'bul /
tshogs mchod rta bro'i bar du bya zhing /
dngos grub len chog bskyur nas mchod bstod sogs rjes chog byas pas 'grub pa yin la /
lhag ma sgrub pa grol gyi bar phyir mi gtang bar dkyil 'khor gyi lho nub tu snod du bsags la khebs kyis bkab /
chad brtan rta bro rnams nub re bzhin ma grub na'ang chog
/dus bzang dang thog ma sgrub pa la 'jug skabs /
grol nyin rnams la rtsa gsum mdangs skong /
dam can skong ba sogs rgyas par grub na shin tu legs so /[ ÔÅª ]/de ltar sgrub pa grub nas sang grol rgyu'i do dgong nas mchod gtor rnying pa gso zhing gsar pa bzang du bsham /
tshogs mchod gang 'byor rgyas par bstar /
dngos grub kyi dam rdzas dkar mngar sha chang sogs kyang 'du byas te ting 'dzin spro bsdus 'khor 'das kyi dwangs bcud yang yang bsdus nas bdag dang sgrub rdzas la bstim /
grol ba'i thor thun las byang gi bsnyen pa'i skabs mdun bskyed sgrub rdzas kyi go sar ye shes kyi dkyil 'khor rten dang brten par bcas pa bdag bskyed las bzhin dang me long ltar phyes te bzlas pa rnams khyug tsam bya zhing /
dngos grub bsdu sngags gong du grangs ma them na stong phrag 'gro nges byas la /
gtor 'bul tshogs 'khor rta bro yan bya zhing lhag ma'ang rgyab tu btang /
chad mdo'i skabs chos skyong gi gtor ma'ang phyi rol du 'bul bar bya'o //
de nas /
dngos grub la bar du gcod pa'i bgegs bskrad cing /
srung ba'i 'khor lo gsal gdab /
thugs dam gnad nas bskul te byin dbab cing nyams chag bshags pa dang yi+ig brgya brjod /
'od zer spro bsdu dang bcas te spyi sngags la dngos grub bsdu ba'i sngags btags pa brgya rtsa tsam brjod /
mdun bskyed kyi gnas lnga nas yig 'bru phyag mtshan thig le dpag tu med pa 'phros te rang gi gnas lngar thim pas sku gsung thugs yon tan phrin las mchog dang thun mong gi dngos grub ma lus par thob par mos la dngos grub len pa'i tshig brjod cing /
gtor chen gnas lngar gtugs /
dngos grub kyi rdzas la longs spyad /
de nas mchod bstod sogs rjes chog bya zhing ye shes kyi 'khor lo rang la bsdu /
mgron thabs kyi lha rnams brtan bzhugs dang bsdu ldang bsngo smon shis brjod rgyas par bya'o /[ ÔÅª ]/de nas sbyin sreg las kun myur 'grub ltar bsnyen pa'i kha skong du zhi ba'i sreg blugs bsnyen pa ji tsam song ba'i bcu cha gcig 'bul /
gal te sreg blugs mi 'grub na bsnyen sgrub kyi bcu cha bsnyen pa rang gis kha skong ba sgrub pa'i skabs nyid du grub par bya dgos so //
gnyis pa thun mong ma yin pa khyad par ba gsang sgrub srog dril stan thog gcig ma ni /
spros med kyi nyams len yin pas dkyil 'khor gtor mchod gang yang mi dgos shing sgom bzlas kho na bya ba yin pas /
de'i tshul zhal gdams mchog gi bde lam las 'byung ba nyid bklag chog tu bsdeb na /
na mo /
rigs 'dus bde gshegs sogs skyabs 'gro /
nam mkhas khyab pa'i sogs sems bskyed /
skyabs gnas bdag la sogs kyis sdig pa bshags /
stong pa'i ngang las snang srid kun //
rang byung dbang gi gzhal yas khang //
de dbus pad+ma zla nyi'i steng //
bdag nyid skad cig dran rdzogs su //
rta mchog yab yum sku mdog dmar //
dbu gtsug rta mgos rta skad 'tsher //
dbang sdud gri gug phyag g.yas phyar //
bdud bzhi'i khrag bkang thod pa g.yon //
bdud bzhi'i steng du brkyang bskum bzhugs //
rdo rje phag mo yum dang sbyor //
de nyid cha lugs yab 'dra la //
spyi gtsug phag gdong ngur sgra sgrog
/gri thod 'dzin pas yab la 'khyud //
bcu drug lang tsho chags pa'i nyams //
nu ma b+ha ga rgyas pa'i tshul //
bskal pa'i me dbus bzhugs pa yi //
spyi bor pad+ma nyi zla'i steng //
rigs 'dus bla ma rdo rje sems //
mthing gsal zhal gcig phyag gnyis pa //
chos nyid mi 'gyur rdo rje g.yas //
zag med bde rgyas thod pa g.yon //
gcer bu rin chen rus rgyan spras /
khro 'dzum 'gying bag skyil krung gi
/pang du rang rig yum gyis 'khyud //
sngo sangs gzhon tshul chags pa'i nyams //
rab mdzes yid 'ong gri thod 'dzin //
byin rlabs gzi brjid 'bar bar bzhugs //
rang lus stong gsal 'od kyi dngos //
dar dmar gur phub lta bu'i dbus //
dbu ma 'od kyi sbu gu ni //
phyi dkar nang dmar mda' smyug tsam //
de nang spyi bo la sogs pa'i //
gnas lngar 'od kyi thig le lnga //
dkar dmar mthing ser ljang gu'i dbus //
oM AHhU~M dang swA hA rnams //
gnas lnga'i rang mdog 'od du 'bar //
yum gyi d+hU ti'i gnas lnga ru //
'od kyi thig le kha dog lnga //
mUM lAM mAM pAM tAM gyis mtshan //
kun kyang gsal stong 'od du 'bar //
gdod nas dam ye dbyer med pa'i //
rang byung rdo rje'i dkyil 'khor che //
ngag rlung gzhom med sngags kyi sgra
/rtog tshogs rang byung ye shes dbyings //
bza' btung tshogs mchod smra brjod kun //
bstod gsol spyod lam ye shes rgyan //
gang shar sku gsum rol pa 'o //
zhes gsal gdab cing nges pa'i shes pa brtan pos nus na bum pa can gyi rlung sbyor dang /
gong smros bde chen bzlas pa'i dmigs pa dang bcas /
hU~M oM swA AHhA/
mUM lAM mAM pAM tAM/
zhes grangs mi bzung bar yid kyis bzla /
rlung sbyor mi nus na bar rlung tsam gyi ngang yid bzlas ngag bzlas gang rung gis chog
/mthar spro bsdu'i bzlas dmigs kyang sbyar zhing ngag bzlas 'bum phrag lnga'am bcu 'gro bar bya /
rig pa'i ye shes re re nas sger du bsgrub ste /
yab yum gyi spyi bo'i thig le dkar po yig 'bru dang bcas pa la sems gtad cing /
oM lAM/
zhes bzlas pas thig le yig 'bru dang bcas pa las 'od zer 'phros /
rgyal ba rnams kyi sku mnyes pa'i mchod pa 'bul /
sku'i dngos grub bsdus /
'gro ba'i gti mug dang lus kyi sgrib pa sbyangs /
lus dbang du bsdus /
slar 'dus pas 'gyur ba med pa sku'i dngos grub thob /
chos dbyings ye shes mngon du gyur par mos /
des gzhan rnams la 'gre
/'on kyang spyi sgrub kyi khongs su sgos sgrub rnams 'du bas dmigs pa'i spro bsdu so sor sbyar zhing bzlas pa dril sgrub ltar byas na da lta'i nyams len la stabs bde'o //
thun mthar lha mi dmigs par bzhag cing zung 'jug gi skur ldangs te bsngo smon gyis rgyas gdab /
gsang sgrub snga ma'i gsham du 'di nyid zhag grangs gang 'grub bya /
spyir phyi nang gsang gsum gyi sgrub pa khyad par ba rnams de dag so so'i rgyun gyi nyams len la zab cing stabs bde bar snang ngo //
nang sgrub kyi lus dkyil ni /
thun mong ba lus la lha bkod pa tsam las /
rdzogs rim thun mong ma yin pa'i smin byed du 'gro ba'i lus dkyil dngos ma yin te /
'di tsam rnal 'byor rgyud du'ang snying ga'i bdag 'jug la dgongs pa'i lus dkyil tsam po ba zhig gsungs pa dang sgo mthun pa'i phyir /
gsang sgrub kyi lus dkyil ni /
lha nyid sngags kyi gzugs kyis ni //
sgrub pa po la dngos grub ster //
zhes pa ltar ngo bo lha la rnam pa yi ger bsgoms pa'i zab mo'i lus dkyil phra thig sogs bskyed rim la ltos pa'i rdzogs rim rnams dang sgo mthun pas khyad par du 'phags pa'o //
bskyed rim kun la mos pa dang lha'i rnam pa bsgoms pas grol bar 'gyur bas de dag shin tu brtan pa gal che /
de'i rgyu mtshan yang lam byed bzhi tshang ba'i rgyu mtshan gyis yin te /
de'ang bskyed rim gyi dmigs pa la 'bras bu sangs rgyas kyi gsang gsum phrin las dang bcas par mos shing zhen pa 'bras bu lam byed /
sangs rgyas kyi sku gsung thugs kyi rnam pa yid la byed pa rnam pa lam byed /
sgom pa'i dkyil 'khor de de bzhin gshegs pa rnams kyi dkyil 'khor dngos su mos pa mos pa lam byed /
de ltar rtog cing mos pas lhag pa'i lhas byin gyis rlob par 'gyur ba byin rlabs lam du byed pa'o //
gsang sgrub ni bla med kyi bskyed rim thun mong ma yin pa'i lus yongs su rdzogs pa yin pas bla med spyi'i bskyed rim dang khyad par snga 'gyur rnying ma'i lugs kyi rim pa dang po'i go don chags pa gal che bar snang ngo /
!
/bzhi pa dril sgrub ye shes 'khor lo ni /
na mo /
rigs 'dus bde gshegs sogs skyabs sems lan gsum /
tshad med bzhi bsgom pa sngon du btang nas /
oM ma hA shUn+ya tA dz+nyA na badzra swa b+hA ba At+ma ko\u0f85 haM gis stong par sbyangs /
stong pa'i ngang las pad+ma dang zla ba'i gdan gyi steng du rang nyid bcom ldan 'das sman gyi bla zhal gcig phyag gnyis sku mdog mthing ga mdangs dang bcas pa /
zhabs skyil krung /
g.yas a ru ra /
g.yon lhung bzed bdud rtsi sman gyis gang ba /
mtshan dpe'i rgyan rdzogs /
longs spyod rdzogs pa sku'i cha lugs can /
dar dang rin po ches brgyan cing zhabs rdo rje'i skyil mo krung gis bzhugs pa'i snying me tog pad+ma sngon po kha bye ba'i steng du /
a las zla ba /
raM las nyi ma'i dkyil 'khor /
de'i steng du rdo rje sngon po hU~M gis mtshan pa las 'od zer 'phros /
sangs rgyas la mchod pa phul /
sems can thams cad kyi nad gdon sdig sgrib sbyangs /
snod bcud sman dang rin po che thams cad kyi nus pa ro bcud bsdus /
tshur 'dus hU~M la thim /
de yongs su gyur pa las bla ma rigs 'dus rdo rje sems dpa' sman rgyal sku mdog mthing ga zhal gcig phyag gnyis g.yas pa rdo rje /
g.yon tshe bum bsnams pa /
zhabs skyil krung du bzhugs pa'i bar du yum rdo rje phag mo dmar mo gri thod 'dzin pas 'khyud pa /
gnyis ka'ang rus pa dang rin po che'i rgyan sna tshogs kyis spras shing /
khro 'dzum 'gying bag bde stong nyams kyis dgyes bzhin par gyur /
dngos su 'byor dang sogs sh+lo ka gcig gi gsham du /
oM badzra ar+g+haM nas /
shab+da rU pa shab+da gan+d+he ra sa spar+she bo d+hi tsit+ta ma hA su kha ga Na gu h+ya pU dza hoH
zhes mchod /
hU~M/
chos sku'i bla ma spros med khyab gdal ngang //
longs spyod rdzogs sku bde chen rol pa'i dbyings //
sprul sku gang la gang 'dul 'gro don mdzad //
rigs 'dus bla ma sman rgyal rdo rje 'dzin //
kun bzang 'gyur med sku la phyag 'tshal bstod //
'gag med tshangs dbyangs gsung la phyag 'tshal bstod //
mtha' bral dri med thugs la phyag 'tshal bstod //
lus bde ngag nus sems rtogs byin gyis rlobs //
zhes bstod /
hU~M/
rigs 'dus rgyal ba rdo rje sems //
rang rig chos sku'i bla ma la //
sgo gsum gus pas gsol ba 'debs //
sku gsung thugs kyi dngos grub zhu //
zhes gsol ba lan gsum gdab /
bla ma'i thugs kar rdo rje sngon po rtse lnga pa tshon gang ba'i lte bar nyi ma'i dkyil 'khor sran ma phyed gshags tsam gyi steng du /
hU~M yig bai DUr+Ya'i mdog can spus bris pa tsam gyi mthar /
sngags phreng 'khor ba las 'od zer 'phros /
phyi snod kyi 'jig rten la phog gzhal yas khang du gyur /
nang bcud kyi sems can la phog yi dam lha'i go 'phang la bkod /
rgyal ba thams cad la zag pa med pa'i mnyes mchod 'bul /
thugs rje dang byin rlabs thams cad bsdus /
tshur 'dus rang gi thugs kar thim pas 'gyur ba med pa'i bde ba chen po rgyud la skyes par bsam /
oM badzra gu ru gu Na sid+d+hi hU~M/
zhes bzla /
slar yang thugs ka'i sngags phreng 'od zer dang bcas pa gyen du byung /
yab kyi zhal nas thon /
yum gyi zhal du zhugs /
yum gyi thugs rgyud mnyes par byas /
yum gyi gsang gnas nas thon /
yab kyi rdo rje'i lam nas zhugs /
thugs kar 'khor ba la dmigs pa gtad la bzla /
thun 'jog khar sman gyi dngos grub bsdu ba'i sngags tshar kha shas kyang bzla bar bya'o //
'chi ba bslu zhing tshe bsring na /
thugs ka'i bla ma yab yum tshe dpag med dmar po tshe bum 'dzin par gsal ba'i thugs ka'i sngags phreng las 'od 'phros 'khor 'das snang srid thams cad kyi tshe bcud dang /
rang gi bla tshe yar ba thams cad bdud rtsi 'od zer dmar po'i tshul du bsdus phyag gi tshe bum la thim /
de la gsol ba dung pa btab pas /
tshe bum lud de bdud rtsis lus kyi nang gang nad gdon sdig sgrib dang /
gdon gyis byad du bcug pa thams cad dag
/ba spu dang dbang po'i sgo rnams su nyug nyug thon pa las /
gser gyi rdo rje nas 'bras tsam gyis gtams /
'chi med tshe'i rig 'dzin thob par bsam nas sngags sham du /
oM badzra A yur+dz+nyA na hU~M b+h+rU~M/
zhes bzlas pas 'chi ltas thams cad bzlog par 'gyur zhing /
tshe la dbang ba'i rig 'dzin thob par gdon mi za bar gsungs so //
thun mthar gong bzhin mchod bstod dang 'dod don gsol ba gdab la /
snang srid dag pa'i 'khor lor gyur //
rang la thim zhing rang nyid kyang //
snying ga'i bla ma nyid la thim //
de yang rim 'dus chos dbyings klong //
slar yang skad cig gzugs kyi skus //
'khor ba ji srid 'gro don bya //
dge ba 'di yis myur du bdag
/dpal ldan bla ma sogs dge bsngo bya'o //
'di ni nyams rtags gsal byed ltar na /
phyi nang gsang ba'i bsnyen sgrub rgyas pa sngon du song nas spo+og chog gi tshul du 'di la gnad du bsnun pas grub pa'i rtags mthar dbyung ba'i tshul du gsal zhing /
'on kyang phyi nang gsang sgrub kyi don dngos su tshang ba'i dril sgrub ni min pas /
snga ma rnams sngon du song rung ma song rung rgyun gyi nyams len 'jug bde snying por dril ba zab cing byin rlabs dang ldan pa'o /
!
/lnga pa phrin las kyi sbyor ba ni /
phyi nang gsang ba'i sgrub pa sngon du song nas /
'chi bdag bdud 'joms ltar tshe sgrub pa dang /
mkha' 'gro bzhi'i sgos sgrub /
dam can sde dgu
/lha sman gyi pra sgrub la sogs pa'ang spro zhing nus na gzhung gsal ltar bya zhing /
de las tshe sgrub ni /
de'i bcas bshams la las byang mngon rtogs mchan gsal ltar kha bsgyur rang gzhung dmigs bzlas tshe 'gugs sbyar ba ma gtogs gzhan las byang gis khog dbub gsang sgrub thun mong ba ltar byas pas 'grub /
dam can sde dgu la de'i rten bshams /
bdag bskyed las byang dang mdun bskyed rang gzhung btang la dmigs bzlas mchod bstod gtor 'bul sogs bya zhing de dang pra sgrub la chags med rin po ches mdzad pa'i zin dang yig cha lung rgyun bcas bzhugs par snang ba ma zad /
gzhung zhal gsal bas 'dir rgyas par ma spros so //
phyi nang gsang dril bzhi po de'ang snga ma snga ma sngon du song nas phyi ma phyi ma la 'jug pa dang /
de'ang so so'i grangs tshad mthar dbyung ba sogs ni mchog yin la /
yid la 'thad cing lag tu len gang bde ba de nyid khol 'don du bsgrubs kyang mi rung ba med do //
phyi sgrub bla ma'i rnal 'byor gyi tshul /
nang sgrub sman bla'i bskyed rdzogs kha tshang /
gsang sgrub rtsa gsum kun 'dus kyi dkyil 'khor /
dril sgrub nyams len rgyun khyer re re nas rang rkang tshugs pa yin pa'i phyir ro //
snyan brgyud gsang sgrub zur mkhar ba mnyam nyid rdo rje la nye brgyud du babs pa phyi nang gsang gsum gyi don tshang ba'i spros med rgyun gyi nyams len zab mo'i mthar thug tu gdams par mdzad cing /
'brel 'jog la gzhan nyams su ma lon kyang 'di nyid zhag bdun la sogs pa ched du nyams len bgyis kyang shin tu legs la /
'on kyang bskyed rim ma 'byongs pa'am mi gsal ba lta bu la cung zad bsgom dka' ba ltar snang bas 'dir dkyus su ma bris kyang gzhung nyid du ches gsal bas lhan thabs mi dgos par snang ngo //
nyams len la ched du spro ba'i gang zag 'jig rten gyis mgo bo ma 'khor bar /
mi tshe stong zad du gtang mi bra ba snying la rus pa yod pa dag gis ni bskyed rim la bsnyen sgrub sngon du song nas /
rdzogs rim sku gsum rang shar la 'jug ste tshe gcig gis 'gro kun 'tsho mdzad rigs 'dus bla ma sman pa'i rgyal po'i go 'phang thob par bya zhing /
de'i khrid srol gyi rgyun phul du byung ba'ang bstan pa yongs rdzogs kyi mnga' bdag thams cad mkhyen pa 7'jam dbyangs mkhyen brtse'i dbang po'i zhabs la bzhugs pa yin no //
zab mo'i bla sgrub phul du byung ba 'di nyid cung zad tsam bsgrubs pas rtags byin rlabs yid ches pa byung ba skyes chen mang po'i gsung gi rgyun las gsal zhing /
de'ang rje g.yu thog pa nyid kyi gsungs las /
dus snyigs ma'i sems can bsod nams chung //
nga mthong nga ming thos pa nyung //
mthong thos dran reg dad pa la //
byang chub bla med myu gu bskrun //
bskal par bsags pa'i sdig pa sbyangs //
tshe 'di'i mi mthun bar chad zlog
/rang 'tshengs gzhan 'tshengs gnyis ka 'tshengs //
de yi rjes su slob tshad 'tshengs //
nga la log lta'i sems can yang //
gnod byed bde bar 'brel ba'i phyir //
bde nas bde bar 'dren par bya //
'di la the tshom yod re kan //
lar rang la blo snying gtad nus na //
gsol ba phur tshugs 'debs nus na //
the tshom yid gnyis spong nus na //
tshe gcig skyabs gnas re ba na //
de ma thag tu sgrib gnyis srab //
dngos nyams rmi lam nga 'phrad nas //
gnas skabs mthar thug lam mchog ston //
ces dang /
bla ma gzhan la gsol ba mi tshe ril por btab pa bas /
kho bo la lo ru btab pa bsod nams che /
gzhan la lo ru btab pa las kho bo la zla ba ru btab pas bsod nams che /
gzhan la zla bar btab pa bas kho bo la zhag dang za ma dang skad cig tsam btab pa byin rlabs ches myur te /
'di mi bden par gda' na kho bo ngas sems can bslus pas phyogs bcu'i rgyal ba sras dang bcas pas bdag gi mgo bo ardza ka'i dog pa bzhin du tshal par khos shig gsungs pa ltar /
spyir thugs bskyed smon lam gyi mthus snyigs dus kyi gdul bya la rje btsun 'di nyid thugs rje dang byin rlabs khyad par 'phags pa dang /
sgos su bla sgrub 'di byin rlabs shin tu myur ba'ang /
de nyid kyi gsung las /
sgrub pa dang 'grub pa dus mnyam gyi byin rlabs med na snyigs ma'i skye bo 'dod thag nye zhing snying rus chung bas nyams len yun bsring mi nus shing /
kho bo'i srog sgrub 'di nyid gang zag dad can gyis ma yengs par zhag bdun bsgrubs na /
rab dngos /
'bring nyams /
tha ma rmi lam du bdag gis zhal legs par bstan nas /
gdams pa dang rjes su bstan par bgyi ba dam bca' yin no //
zhes pa bden gsung bslu ba med pa'i seng ge'i sgra dbyangs chen po bsgrags pa la the tshom med pa'i yid ches dang ldan pas rab bskyed rdzogs kyi nyams len /
'bring bsnyen sgrub kyi bzlas sgom /
tha ma'ang 'brel 'jog dang rgyun gyi rnal 'byor tsam re g.yar dam du 'cha' bar byas na 'bad rtsol med par don gnyis lhun gyis grub par 'gyur ro //
gang gi lhag pa'i bka' drin thugs rje'i stobs //
mos pas bsngags dang rab brtags tsam min par //
da lta'ang skye bo kun la mngon sum pa //
'tsho mdzad sman pa'i rgyal po g.yu thog pas //
gdul bya spyi la gso ba rig pa dang //
thun mong min la lam zab snying thig gis //
gangs can skye dgu mtha' dag phyam gcig tu //
lta na sdug pa'i zhing du dbugs dbyung mdzad //
zab mo bdag lta'i khongs su chud min kyang //
mun la snang ba ji bzhin kun mkhyen rje'i //
bka' drin la brten ci nus bkrol ba la //
nongs gyur rtsa gsum srung mar bcas la bshags //
'di bris dge bas ma gyur skye dgu kun //
rigs 'dus bla ma mchog gis rjes bzung ste //
nyes las rnam grol bai DUr+Ya yi 'od //
bla med sman pa'i go 'phang myur thob shog
/ces pa 'di'ang khyab bdag 'khor lo sdom pa bkra shis zur mang gi seng ge'i khri 'dzin bstan 'dzin sgrub brgyud dge legs nyi ma'i zhal snga nas skyes dang bcas yun ring nas bskul ma gnang ba dang /
nye char thams cad mkhyen gzigs rigs kun bdag po 7'jam dbyangs mkhyen brtse'i dbang pos sman gyi nor bu bkra shis pa'i grangs ldan sogs gya nom pa'i skyes dang bcas rjes su gnang ba las /
slar yang rje nyid la bka'i gnang ba dang dka' ba'i gnad la bka' 'dri zhib mor zhus te /
sman bla gnyis pa bstan pa'i nyin byed kyi bka' brgyud 'dzin pa'i gzugs brnyan karma ngag dbang yon tan rgya mtsho phrin las kun khyab dpal bzang pos /
lta na sdug gnyis pa dpal kun spungs pa'i yang khrod tsa 'dra rin chen brag gi dga' tshal du sbyar ba dge legs 'phel ////
